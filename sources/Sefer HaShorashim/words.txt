ספר השרשים
לרד"ק

אות האל"ף  אות הבי"ת  אות הגימ"ל  אות הדלי"ת  אות הה"א  אות הו"ו  אות הזי"ן   אות החי"ת   אות הטי"ת  אות היו"ד  אות הכ"ף  אות הלמ"ד  אות המ"ם   אות הנו"ן  אות הסמ"ך  אות העי"ן  אות הפ"א   אות הצד"י  אות הקו"ף   אות הרי"ש   אות השי"ן  אות התי"ו  

פירוש למילות ארמית הכתוב בספרי תנ"ך 
בראשית 
ירמיה 
דניאל 
עזרא 

נימוקים שהוסיף ר' אליהו אשכנזי המדקדק

א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת





הקדמה
אמר דוד בן יוסף קמחי ספרדי כבר כתבתי בתחלת פתיחת ספר מכלול הזה בתחלת חלק הראשון מן הספר שהוא חלק הדקדוק סבת השתדלותי בספר הזה. 

והשלמתי החלק הראשון בכל אשר יערתי עליו בדקדוק ובשמוש הלשון בניקוד בחסר ויתר לא חסר דבר ביד אלהי הטובה עלי.


ועתה אחל בחלק השני מן הספר שהוא חלק הענין לבאר כל מלה קשה אשר בספרי תורה נביאים וכתובים חרושה, ואשר לא אמצא לו חבר במקרא, אביאוהו מהמשנה או מהגמרא מלשון יון או הגרי, כי כולם מלמדי על לשון עברי כי הוא הקדמון והשלם, אך נתמעט אצלנו, לאורך גלותינו. 

וכן מצאנו רבותי ז"ל שהיו למדים לשון מלשון באמרם (מגילה דף י"ח ע"א) לא הוו ידעי רבנן מאי וְטֵֽאטֵאתִיהָ בְּמַטְֽאֲטֵא הַשְׁמֵד (ישעיהו יד, כג), שמעוה לאמתא דבי רבי דהוות אמרה לחברתה: שקולי טאטיתא וטאטי ביתא... לא הוו ידעי רבנן מאי הַשְׁלֵךְ עַל־י"י יְהָבְךָ (תהלים נה, כג). שמעו לההוא טייעא דקאמר לההוא גברא: שקול יהביך ושדי אגמלאי. ועוד סמכו קצת מצות על לשון אחרת באמרם (ר"ה כ"ו ע"א) מאי משמע דהאי יובל לישנא דדיכרא הוא, דתניא א"ר עקיבא כשהלכתי לערביא היו קורין לדיכרא יובלא. וכן בארבעה בתים של תפילין אמרו טטפת (מנחות לד ע"ב) טט בכתפי שתים, פת באפריקי שתים. וכן אמרו למדין לשון מלשון בחדא (בראשית רבה פרשת וישלח פרשה עט) ר' חייא רבה ור' שמעון בר ר' ור' שמעון בר חלפתא שכחון מילין מן התרגום ואתון להדא תגרא דערביא למלפיניה.

וראיתי לבאר בחלק הענין הזה נקוד קצת המלים אשר בספרי הארץ הזאת משובשים. 

ואני מאשר שקרתי על הספרם המדוייקים אשר הובאו מספרד ספרי הראויים לסמוך עליהם ראיתי להועיל תועלת גדולה לתלמידים בספר הזה ולהאיר מחשך עיניהם ולהסיר עקשות פיהם ולזות שפתותיהם בקריאה. וכן אזכיר נקוד משקל פעל כמו ארץ, גפן, מלך, וכן מזה המשקל שמע, נתח, צמח, והדומים להם לפי שזה הוא המשקל הגדול שבמשקלי' ולא עמדנו על נקודו כי אם לפי המסורת כפי מה שמצאנו יש בשש נקודות ויש בחמש נקודות, ואע"פ שזכרתי קצתם בחלק הדקדוק אזכירם הנה כמו שיזדמן בכל שרש ושרש אשר ימצא בו. 

וכמדומה לי כי אין מלה בכל המקרא שלא תלמד נקודה מזה הספר או מהחלק הראשון או מהחלק השני הזה. 

וכן אזכיר קצת מחלוקת בן אשר ובן נפתלי ואנחנו סומכים על קריאת בן אשר והנני משביע בשם הנכבד והנורא כל מעתיק ספר זה שלא יניח ברצונו פסוק אחד אותיבה אחת מכל מה שימצא בכל שרש ושרש. 


כי הרבה פסוקים הבאתי שם שיחשב המעיין המעתיק שהם יתרים שם שלא הבאתים לצורך ואין זה כי לא הבאתי שם פסוק כי אם לצורך או ללמד על ענינו או בנינו או קריאתו או ללמד על שמוש הלשון, והמשכילים יבינו. 

ועתה אחל לבאר בעזרת המלמד לאדם דעת
 























א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

 

אות האל"ף

אבב  אבד   אבה   אבח   אבך   אבל    אבן    אבס    אבק    אבר    אגד    אגז    אגל    אגם    אגן    אגף    אגר    אדב    אדם    אדן    אדר    אהב    אהה    אהי    אהל    או   אוב    אוד    אוה    אוח    אוי    אול    און    אוץ    אור    אות    אז    אזב    אזל    אזן    אזק    אזר    אח    אחד    אחה    אחז    אחל    אחר     אט    אטד    אטם    אטן    אטר    אי    איב    איד    איך    איל    אים    אין    איף    אישׁ    אית    אך    אכל    אכן    אכף    אכר    אל    אלל    אלה    אלוה    אלח    אלם    אלן     אלף    אלץ    אם    אמה    אמל    אמן    אמץ    אמר    אמשׁ    אן    אנה    אנח    אנך    אנס    אנף    אנק    אנשׁ    אסם   אסן    אסף    אסר    אף    אפף    אפד    אפוא    אפה     אפל     אפן    אפס    אפע     אפק     אפר    אצל    אצר    אקו    ארר    ארב    ארג    ארה    ארז    ארח    ארך    ארם    ארן    ארץ    ארשׁ    ארשֹ    אשׁ    אשׁשׁ    אשׁד    אשׁה    אשׁך    אשׁל    אשׁם    אשׁף    אשׁר    את    אתה    אתן    אבנט    אראל    ארגז    ארגטלי    אדרכן    אחשׁדרפנים    אחשׁתרנים    אלגבישׁ    ארגמן 


אבב  
לִרְאוֹת בְּאִבֵּי הַנָּחַל (שיר השירים ו, יא), הדגש לחסרון הבי"ת הכפולה, ופירושו בעצי הנחל. וכן עֹדֶנּוּ בְאִבּוֹ לֹא יִקָּטֵף (איוב ח, יב), פירוש בעוד שהגמא בעצו שעדיין אינו נקטף ייבש. ואין לתמוה שכנה הגמא בלשון עץ, ואף על פי שהוא ממין הדשא כי כל דבר שיעלה בקנה יקרא בלשון עץ. וכן הפשתה, וַֽתִּטְמְנֵם בְּפִשְׁתֵּי הָעֵץ (יהושע ב, א). וכן בדברי רבותינו ז"ל (חולין נח, ע"א) קישות שהתליעה באביה אסורה, כלומר בעציה שלא נקטפה עדיין. אָבִיב קָלוּי בָּאֵשׁ (ויקרא ב, יד), בְּחֹדֶשׁ הָֽאָבִֽיב (שמות יג, ד), השבולת עם הקנה שלה תקרא אביב על שם הקנה שהוא העץ וקרוב אני לומר שענין זה מענין אב המצטרף אל הבן, שאב משרש אָבָה ואלו שרשם אָבַב, ענינם אחד, כי העץ כמו האב המוליד הענפים והפרי, ולפיכך יקרא גם הענף בן, בֵּן פֹּרָת יוֹסֵף (בראשית מט, ב), בָּנוֹת צָֽעֲדָה עֲלֵי־שֽׁוּר. ויש מפרשים באבי הנחל הפרי, והדגש לחסרון נו"ן, ושרשו אנב מלשון ארמי (דניאל ד, ט) וְאִנְבֵּהּ שַׂגִּיא, וכן בתרגום בחסרון נו"ן, תרגום פרי איבא.

אבד  
הַצַּדִיק אָבָד (ישעיה נז, א), הֵן גָּוַעְנוּ אָבַדְנוּ (במדבר יז, כז), אֲרַמִּי אֹבֵד אָבִי (דברים כו, ה), כִּי־גוֹי אֹבַד עֵצוֹת הֵמָּה (דברים לב, כח), כמו אוֹבֵד בצרי. אַל־נָא נֹֽאבְדָה בְּנֶפֶשׁ הָאִישׁ הַזֶּה (יונה א, יד). בְּאָבְדַן מוֹלַדְתִּֽי (אסתר ח, ו), מקור בתוספת נו"ן, ענינו ידוע והוא בודד כשהוא מן הקל, כי פירוש פסוק אֲרַמִּי אֹבֵד אָבִי יעקב אבי היה אובד וקראו ארמי, לפי שגר בארם ושם היה אובד כי בצער גדול היה שם עשרים שנה כמו שהתרעם על לבן ואמר הָיִיתִי בַיּוֹם אֲכָלַנִי חֹרֶב וְקֶרַח בַּלָּיְלָה (בראשית לא, מ), וכאשר הפעל הזה מן הכבדים [הִפְעִיל] הוא עובר, כמו וְהֶֽאֱבִיד שָׂרִיד מֵעִֽיר (במדבר כד, יט), אֹבִידָה עִיר (ירמיה מו, ח). וכבד אחר [פִּעֵל] אִבַּד וְשִׁבַּר בְּרִיחֶיהָ (איכה ב, ט), וָֽאֲחַלֶּלְךָ מֵהַר אֱלֹהִים וָֽאַבֶּדְךָ (יחזקאל כח, טז), .וכבר כתבנו דקדוקו בחלק הדקדוק. והשם אֽוֹ־מָצָא אֲבֵדָה (ויקרא ה, כב), ובסמוך לְכָל־אֲבֵדַת אָחִיךָ (דברים כב, ג). ומשקל אחר בתוספת נו"ן אֲבַדּוֹן וָמָוֶת (איוב כח, כב), והפילו הנו"ן ואמרו שְׁאוֹל וַֽאֲבַדֹּה [וַֽאֲבַדּוֹ] לֹא תִּשְׂבַּעְנָה (משלי כז, כ). ומשקל אחר וְהֶרֶג וְאַבְדָן (אסתר ט, ה), או יהיה מקור בתוספת נו"ן, ונפל הדגש כמו רבים שהוקלו. והביא החכם רבי יעקב בן אלעזר שם במשקל אחר וְאַֽחֲרִיתוֹ עֲדֵי אֹבֵֽד (במדבר כד, כ), בפלס וְאֶת־הַיּוֹתֵר הֶחֱרַֽמְנוּ (שמואל א' טו, טו), נְטַעְתִּיךְ שׂוֹרֵק (ירמיה ב, כא).

אבה  
וְלֹֽא־אָבָה י"י אֱלֹהֶיךָ (דברים כג, ו), אִם־יְפַתּוּךָ חַטָּאִים אַל־תֹּבֵֽא (משלי א, י), האל"ף תמורת ה"א, ופ"א הפועל נעלם וענינו ענין רצון ותאוה. וכן וְתָפֵר הָֽאֲבִיּוֹנָה (קהלת יב, ה), כי היו"ד למ"ד הפועל תמורת ה"א אבה. ופירש אֲבִיּוֹנָה בעלת הרצון והתאוה והיא הנפש המתאוה, כלומר תפר הנפש בריתה עם הגוף. ויש אומרים, כי פירוש המלה כנוי לאבר המשגל. וכן העני מאד יקרא אביון, לפי שחסר כל ותאותו ורצונו לכל. וכן בויקרא רבה (פרשה לד, דף רד) אביון שהוא רואה דבר ואינו אוכל, רואה דבר ואינו שותה ותאב לכל, והוא דחוק יותר מן העני. וכן אָבִי יִבָּחֵן אִיּוֹב עַד־נֶצַח (איוב לד, לו), כלומר חפצי ורצוני שיבחן איוב. וכן חָֽלְפוּ עִם־אֳנִיּוֹת אֵבֶה (איוב ט, כו), כלומר האניות שחפצם ורצונם ללכה אל המקום, שממהרים ללכת, כן ימי חלפו במהרה. ויש מפרשים אותו, שם מקום או שם נהר. ויש מי שפירשו משרש איב, מענין אֵיבָה, כלומר אניות השוללים, וכל אשר תמצא מעקר זה תפרשנו כענין זה ענין רצון, לבד משתי מלות, האחת לְמִי אוֹי לְמִי אֲבוֹי (משלי כג, כט), וענינו כענין אוי. ויש מי שפירשו מענין אביון כלומר למי עוני. והשנית אָב וָאֵם (אסתר ב, ז), וענינו ידוע. ואב קמוץ, ובהסמכו פתח אַב־הֲמוֹן גּוֹיִם (בראשית יז, ה). ובא גם כן הסמוך עם למ"ד הפועל אֲבִי כָּל־בְּנֵי־עֵבֶר (בראשית י, כא). וקבוצו בלשון נקבות רָאשֵׁי הָֽאָבוֹת (במדבר לו, א), ובסמוך אֲבוֹת הַמַּטּוֹת (במדבר לב, כח), רָאשֵׁי בֵּית אֲבֹתָם (במדבר ז, ב). והגדול והקדמון יקרא אב כמו וַיְשִׂימֵנִי לְאָב לְפַרְעֹה (בראשית מה, ח), כלומר קצין וגדול, כמו האב שהוא קצין לבן. וכן אָבִי דָּבָר גָּדוֹל (מלכים ב' ה, יג), וְאָבִי רְאֵה גַּם רְאֵה (שמואל א' כד, יא), וֶֽהְיֵה־לָנוּ לְאָב וּלְכֹהֵן (שופטים יח, יט), אֲבִי קִרְיַת יְעָרִים (דברי הימים א' ב, נב), קִרְיַת אַרְבַּע אֲבִי הָֽעֲנוֹק (יהושע כא, יא), וְהָיְתָה יַד־י"י בָּכֶם וּבַֽאֲבֹֽתֵיכֶֽם (שמואל א' יב, טו), כלומר במלככם ובגדוליכם. וּמִי אֲבִיהֶם (שמואל א' י, יב), כלומר מי אדוניהם של הנביאים. ויש מפרשים מזה, אָבִי יִבָּחֵן אִיּוֹב עַד־נֶצַח (איוב לד, לו), והוא קריאה לשם יתברך. אָבִי רֶכֶב יִשְׂרָאֵל (מלכים ב' ב, יב). וכן יקראו התלמידים בנים, בְנֵֽי־הַנְּבִיאִים (מלכים ב' ב, טו), אֲבִי כָּל־תֹּפֵשׂ כִּנּוֹר וְעוּגָֽב (בראשית ד, כא), אֲבִי ישֵׁב אֹהֶל וּמִקְנֶֽה (בראשית ד, כ), כלומר קדמון ומלמד היה לכל תופש כנור ועוגב, כמו שהאב קודם לבן.

אבח 
אִבְחַת־חָרֶב (יחזקאל כא, כ), האל"ף בחירק, ענינו להט החרב. ויש מפרשים, כמו אבעת בחלוף ה"א בעי"ן מן בעתה והאל"ף נוספת. ויש מפרשים, כמו טבחת בחלוף אל"ף בטי"ת באלפא ביתא דאטב"ח.

אבך  
[הִתְפָּעֵל] וַיִּֽתְאַבְּכוּ גֵּאוּת עָשָֽׁן (ישעיה ט, יז), ענינו ענין גאוה וגהות, ופירושו ויתגאו כגאות עשן וחסרה כ"ף הדמיון, כמו שחסרה במלת לֵב שָׂמֵחַ יֵיטִב גֵּהָה (משלי יז, כב) שפירושו בגהה. 

אבל  
כִּֽי־אָבַל עָלָיו עַמּוֹ (הושע י, ה), וְנַפְשׁוֹ עָלָיו תֶּאֱבָֽל (איוב יד, כב), פירוש בעודו בחיים תאבל הנפש עד אבוד הגוף. והפעל הכבד [הִפְעִיל] הֶאֱבַלְתִּי כִּסֵּתִי עָלָיו אֶת־תְּהוֹם (יחזקאל לא, טו). וההתפעל, כִּי־הִתְאַבֵּל שְׁמוּאֵל אֶל־שָׁאוּל (שמואל א' טו, לה), וַיִּתְאַבֵּל עַל־בְּנוֹ (בראשית לז, לד), עַד־מָתַי אַתָּה מִתְאַבֵּל (שמואל א' טז, א). והתאר אָבֵל וַֽחֲפוּי רֹֽאשׁ (אסתר ו, יב), כַּֽאֲבֶל־אֵם (תהלים לה, יד), פירוש כמו התינוק, שמניקתו אמו ומתה והוא בוכה וקודר שאין לו מי שתניקהו, ושדי האם היו חייו כן קודר שחותי, כן פירשו אדוני אבי ז"ל. והקבוץ כַּֽאֲשֶׁר אֲבֵלִים יְנַחֵֽם (איוב כט, כה). והשׁם אֵֽבֶל־כָּבֵד זֶה לְמִצְרָיִם (בראשית נ, יא), והוא בחמש נקודות וכלם שהם מענין אֵֽבֶל ענינם ידוע. ויש מענין שממה והשחתה, עַל־כֵּן תֶּאֱבַל הָאָרֶץ וְאֻמְלַל כָּל־יוֹשֵׁב בָּהּ (הושע ד, ג). ולעולם כשתראה המלה הזאת קשורה עם מלת אֻמְלַל הוא לשון חורבה ושממה והשחתה. וכן וַיַּֽאֲבֶל־חֵל וְחוֹמָה יַחְדָּו אֻמְלָֽלוּ (איכה ב, ח), אָבַל תִּירוֹשׁ אֻמְלְלָה־גָפֶן (ישעיה כד, ז), וכלם על זה הדרך והאחרים לשון אבל. ויתכן לפרש גם כן וְנַפְשׁוֹ עָלָיו תֶּאֱבָֽל (איוב יד, כב), לשון השחתה ואבוד, רוצה לומר שישחתו ויתאבדו הנפש והבשר. וְעַד אָבֵל הַגְּדוֹלָה אֲשֶׁר הִנִּיחוּ עָלֶיהָ (שמואל א' ו, יח), פירשו בו מישור הגדול, כמו אָבֵל מְחוֹלָה (שופטים ז, כב) שתרגומו מֵישַׁר, וכן וְעַד אָבֵל כְּרָמִים (שופטים יא, לג) מֵישַׁר כְּרָמַיָא. ויש מי שפירש, שהלמ"ד תחת נו"ן וטעמו האבן הגדולה שזכר שהניחו עליה הארון, וכן תרגם יונתן וְעַד אַבְנָא רַבְּתָא. ולפי דעתי כי שם האבן הגדולה אשר הניחו עליה הארון אָבֵל היה, כי כן קראו לה על שם האבל שנעשה בה, וכן גרן האטד נקראת אָבֵל מִצְרַיִם (בראשית נ, יא) על שם האבל. ויש בעקר זה מלה אחת יצאה מכלל הפועל והשׁם, רק היא מלת טעם תשתנה לענינים רבים. האחד אֲבָל שָׂרָה אִשְׁתְּךָ (בראשית יז, יט)ׄ אֲבָל בֵּן אֵין־לָהּ (מלכים ב' ד, יד), קמוצי הבי"ת, ענינם אין זה הדבר לבד, כי גם זה, או אין זה, כי אם זה. ופירוש אֲבָל שָׂרָה אִשְׁתְּךָ, כי הקדוש ברוך הוא בשר לאברהם אבינו על שרה ואמר וּבֵֽרַכְתִּי אֹתָהּ וְגַם נָתַתִּי מִמֶּנָּה לְךָ בֵּן וגו' (בראשית יז, טז) וַיֹּאמֶר אַבְרָהָם אֶל־הָֽאֱלֹהִים לוּ יִשְׁמָעֵאל יִחְיֶה לְפָנֶֽיךָ (שם יז, יח) השיבהו הקב"ה, אמת שישמעאל יחיה, וגם זה יהיה ששרה אשתך יולדת לך בן. ופירוש אֲבָל בֵּן אֵין־לָהּ כי אלישע שאל לשונמית הֲיֵשׁ לְדַבֶּר־לָךְ אֶל־הַמֶּלֶךְ וגו' (מלכים ב' ד, יג), השיבתהו בְּתוֹךְ עַמִּי אָֽנֹכִי יֹשָֽׁבֶת, כלומר בתוך משפחתי אנכי ישבה, והם ידברו עלי אל המלך, כשאצטרך ואיני צריכה לזה, אמר אלישע ומה לעשות לה. וַיֹּאמֶר גֵּֽיֽחֲזִי אֲבָל בֵּן אֵין־לָהּ. כלומר לזה ששאלת אותה אינה צריכה, אבל לזה צריכה, כי בן אין לה ואשה זקן. וענין שני אֲבָל אֲשֵׁמִים אֲנַחְנוּ (בראשית מב, כא), אֲבָל אִשָּֽׁה־אַלְמָנָה אָנִי (שמואל ב' יד, ה), ענינו אמת, והמשכיל יוכל להבחין בין שני הענינים האלו לפי הענין אל כל אשר ימצא כתוב למעלה מהם. אוּבַל אוּלָֽי (דניאל ח, ב), לִפְנֵי הָֽאֻבָל (שם ח, ג), אוּבַל שם הנהר, אולי שם המקום. ויש מפרשים אותו כמו וְעַל־יוּבַל יְשַׁלַּח שָֽׁרָשָׁיו (ירמיה יז, ח), שענינו פלגי מים בחילוף אל"ף ביו"ד. 

אבן 
וְהָאֶבֶן הַזֹּאת (בראשית כח, כב), וְהוֹצִיא אֶת־הָאֶבֶן הָֽרֹאשָׁה (זכריה ד, ז), בשש נקודות. והקבוץ אֲבָנִים גְּדֹלוֹת אַבְנֵי עֶשֶׂר אַמּוֹת וְאַבְנֵי שְׁמֹנֶה אַמּֽוֹת (מלכים א' ז, י), כְּאַבְנֵי־גִר מְנֻפָּצוֹת (ישעיה כז, ט), אֶֽבֶן־חֵן הַשֹּׁחַד בְּעֵינֵי בְעָלָיו (משלי יז, ח), אַבְנֵי־שֹׁהַם וְאַבְנֵי מִלֻּאִים (שמות כה, ז), ענינם ידוע. וענין הדומה להם מִשָּׁם רֹעֶה אֶבֶן יִשְׂרָאֵֽל (בראשית מט, כד), רצונו לומר כל ישראל, ולפי שהאבן גוף אחד כשרצה לומר כל ישראל כאחד אמר אבן ישראל, או לפי שישראל עקר בנין העולם קראם אבן על דרך משל. ורבי יונה פירשו ראש ישראל, ולא מצאנו שנקרא ראש אבן, אם לא פירש אחריו, כמו אֶבֶן בֹּחַן פִּנַּת יִקְרַת מוּסָד (ישעיה כח, טז), או כמו שאמר תִּשְׁתַּפֵּכְנָה אַבְנֵי־קֹדֶשׁ (איכה ד, א), ר"ל הנשיאים והגדולים, בתוך אַבְנֵי־אֵשׁ הִתְהַלָּֽכְתָּ (יחזקאל כח, יד), כלומר כאלו בתוך המלאכים. ואדוני אבי ז"ל פירשו בתוך אבני אקדח, כלומר מרגליות מזהירות כנרות והיה הולך בלילה בתוכם. ויונתן תרגם בְעַמָא קַדִישָׁא סְבַרְתָּא לְמִשְׁלַט, וכן ידמה הפירוש, לפי שאמר אחר כן גם כן וָֽאֲחַלֶּלְךָ מֵהַר אֱלֹהִים וָֽאַבֶּדְךָ כְּרוּב הַסֹּכֵךְ מִתּוֹךְ אַבְנֵי־אֵֽשׁ (יחזקאל כח, טז), והם ישראל, וקראם כן לפי שהם קדושים, וְכָֽבְשׁוּ אַבְנֵי־קֶלַע (זכריה ט, טו), הם שרי יון, ולפי שהמשיל מלכי בית חשמונאי לאבני נזר לגדולה המשיל שרי יון לאבני קלע לשפלות. ולפי שעושים המשקלות מאבן קראו למשקל אבן, לֹא־יִֽהְיֶה לְךָ בְּכִֽיסְךָ אֶבֶן וָאָבֶן (דברים כה, יג), בְּאֶבֶן הַמֶּֽלֶךְ (שמואל ב' יד, כו). וכן למשקולת ששוקל בה הבנאי, לפי שהיא מאבן קראוה אבן, וְנָטָה עָלֶיהָ קַו־תֹהוּ וְאַבְנֵי־בֹֽהוּ (ישעיה לד, יא), גם כשהיא מבדיל ועופרת קראוה אבן, אֶת־הָאֶבֶן הַבְּדִיל (זכריה ד, י), אֶבֶן הָֽעוֹפֶרֶת (שם ה, ח). וְהִנֵּהוּ [וְהִנֵּה ׀הוּא] עֹשֶׂה מְלָאכָה עַל־הָֽאָבְנָֽיִם (ירמיה יח, ג), כלי היוצר שעושה עליו כלי החרס, ידוע הוא אצל עושי המלאכה ובלע"ז סיל"א. ואמרו שהוא כמין שתי רחים, לכך נקרא אבנים בלשון שנים, ובארצות האלו אינו כן, כי אם אחד מעץ עגול כדמות הרחים ועליו עושה היוצר המלאכה. ורבי יונה כתב, כי זה הכל שהוא שנים והוא כדמות רחים התחתון והעליון קטן ממנו הם כלי יוצרי ארץ המזרח, וכן וּרְאִיתֶן עַל־הָֽאָבְנָיִם (שמות א, טז), מקום נפילת הולד מבטן אמו ויקרא משבר, אבל המלה הזאת נגזרה מן בן ובנים והאל"ף נוספת. ולפי דעתי, כי וּרְאִיתֶן עַל־הָֽאָבְנָיִם, הוא הרחם עצמו ונקרא אָבְנַיִם על שם הבנים. וכן נקרא משבר על שבר האשה היולדה וחבליה, כי אם היה אבנים מקום נפילת הולד אחר יציאתו מבטן אמו למה אמר וראיתן על האבנים והלא קודם יציאת כולו מהרחם יראה בו אם זכר אם נקבה, כי הזכר פניו למטה והנקבה פניה למעלה (סוטה יא, ע"ב) ועוד למה יקרא משבר מקום נפילת הולד? וענה שאמר הכתוב הַֽאֲנִי אַשְׁבִּיר וְלֹא אוֹלִיד (ישעיה סו, ט), נמצא שהמשבר קודם ללידה. וקראו אבנים בלשון שנים לענין הצירים שהם כפתח הרחם שהם שנים כמו שני צירי הדלת. וכן אמרו רבותינו (בכורות מה, ע"א) תניא ר' אליעזר אומר כשם שצירים לבית כך צירים לאשה שיאמר וַתִּכְרַע וַתֵּלֶד כִּֽי־נֶֽהֶפְכוּ עָלֶיהָ צִרֶֽיהָ (שמואל א' ד, יט), ומה שאמר דניאל נֶֽהֶפְכוּ צִירַי עָלַי (דניאל י, טז), דמה ציריו לצירי יולדה, והצירים הם לאשה כצירי הרחם, כי צירים שם משותף יאמר לצירי הדלת ויאמר לחבלים. ואדוני אבי ז"ל כתב, כי וְהִנֵּהוּ [וְהִנֵּה ׀הוּא] עֹשֶׂה מְלָאכָה עַל־הָֽאָבְנָֽיִם האל"ף נוספת והוא מלשון בנין. 

אבס  
בְּאֵין אֲלָפִים אֵבוּס בָּר (משלי יד, ד), פירוש אֵבוּס בָּר בהעדר הבקר יהיה אוצר התבואה נקי, כלומר ריקן, אֵבוּס בְּעָלָיו (ישעיה א, ג), שם בפלס אֵטוּן מִצְרָֽיִם (משלי ז, טז), בָּנִים לֹֽא־אֵמֻן בָּֽם (דברים לב, כ), והוא אחד בסמוך ובמוכרת, ופירושו מקום מאכל הבהמות. וכן אִם־יָלִין עַל־אֲבוּסֶֽךָ (איוב לט, ט), האל"ף בחטף-פתח. ובתוספת מ"ם פִּתְחוּ מַֽאֲבֻסֶיהָ (ירמיה נ, כו), והם המקומות שיאצרו בהם הפירות. והפעול מהקל מִשּׁוֹר אָבוּס (משלי טו, יז), ולרבים וּבַרְבֻּרִים אֲבוּסִֽים (מלכים א' ה, ג) פירוש מפוטמים, שעומדים תמיד על האבוס. 

אבק  
אָבָק וְעָפָר (דברים כח, כד), וּפִרְחָם כָּאָבָק יַּֽעֲלֶה (ישעיה ה, כד), כולו קמוץ ואיננו סמוך כאשר כתב (שם) החכם רבי אברהם אבן עזרא, והוא טעה בין זה ובין כְּאָבָק דַּק (ישעיה כט, ה), הנמצא במקצת ספרים האל"ף בשוא ופתח והוא סמוך, ופירוש כאבק הדברים הדקים, כי אין רצונו לומר עפר לבדו. וברוב הספרים גם הוא קמץ האל"ף אבל הכ"ף בשוא כְּאָבָק דק, ומסורת עליו לית. ומסרה אחרת מצאתי על וְהָיָה לְאָבָק (שמות ט, ט) כל אבקא קמץ, והנה שכח וְעָנָן אֲבַק רַגְלָֽיו (נחום א, ג), אולי כללו עם אות השמוש, העפר הדק יקרא אבק, וכן הסמים השחוקים הדק, מִכֹּל אַבְקַת רוֹכֵֽל (שיר השירים ג, ו). והנפעל ממנו וַיֵּֽאָבֵק אִישׁ עִמּוֹ (בראשית לב, כה), כלומר העלו אבק ברגליהם בהתחזקם זה עם זה.

אבר  
אֲבִיר יַֽעֲקֹב (בראשית מט, כד). ומשקל אחר אַבִּיר הָֽרֹעִים (שמואל א' כא, ח), וְאוֹרִיד כַּאבִּיר [כַּבִּיר] יוֹשְׁבִֽים (ישעיה י, יג), משפטו כְּאַבִּיר ובנוח האל"ף הוטלה תנועותה על הכ"ף. ועוד נכתבנו בשרש כבר. אַבִּירֵי בָשָׁן (תהלים כב, יג), לֶחֶם אַבִּירִים אָכַל אִישׁ (תהלים עח, כה), אֶשְׁתּוֹלְלוּ אַבִּירֵי לֵב (תהלים עו, ו), ענין אלו וענין הדומה להם לשון עוצם וחוזק. ופירוש לֶחֶם אַבִּירִים על המן שירד להם מן השמים, שהם אבירים, כמו שנאמר עליהם חֲזָקִים כִּרְאִי מוּצָֽק (איוב לז, ח), דַּֽהֲרוֹת אַבִּירָֽיו (שופטים ה, כב), הסוסים החזקים. וענין שני מִֽי־יִתֶּן־לִּי אֵבֶר כַּיּוֹנָה (תהלים נה, ז), אֶרֶךְ הָאֵבֶר (יחזקאל יז, ג), בחמש נקודות. ומשקל, אחר אִם־אֶבְרָה חֲסִידָה וְנֹצָֽה (איוב לט, יג), בְּאֶבְרָתוֹ יָסֶךְ לָךְ (תהלים צא, ד), יִשָּׂאֵהוּ עַל־אֶבְרָתֽוֹ (דברים לב, יא), ענינם והדומה להם כנף. והפעל הכבד ממנו [הִפְעִיל] הֲמִבִּינָתְךָ יַֽאֲבֶר־נֵץ (איוב לט, כו), יעוף, ופירושו לפניו יפרוש כנפיו לתימן. ופירש אדני אבי ז"ל מזה הָבֵרוּ הַֽחִצִּים (ירמיה נא, יא), ומשפטו הַאֲבֵרוּ ונחה האל"ף כמנהג, וענינו שימו אברה בחצים כדי לישרם. 


אגד  
אֲגֻדַּת אֵזוֹב (שמות יב, כב), הַתֵּר אֲגֻדּוֹת מוֹטָה (ישעיה נח, ו), ענין אלו והדומה להם ענין אסיפת הדברים וקשירתם יחד. ואמרו חז"ל (פרה פרק יא, משנה ט) מצות אזוב שלשה קלחין, ובהם שלשה גבעולין. וכן וַיִּֽהְיוּ לַֽאֲגֻדָּה אֶחָת (שמואל ב' ב, כה) כלומר בקבוץ אחר והסכמה אחת. וכן וַֽאֲגֻדָּתוֹ עַל־אֶרֶץ יְסָדָהּ (עמוס ט, ו), כלומר עצתו והסכמתו. ולפי דעתי, כי השלש יסודות אשר על הארץ קרא אגודה, לפי שהם אגודה אחת זו על זו על הארץ, לפיכך אמר וַֽאֲגֻדָּתוֹ עַל־אֶרֶץ יְסָדָהּ.

אגז  
אֶל־גִּנַּת אֱגוֹז יָרַדְתִּי (שיר השירים ו, יא), ענינו ידוע.

אגל  
אֶגְלֵי־טָֽל (איוב לח, כח), כמו רסיסי לילה שפירושו טיפים הידוע בדברי רז"ל, טפת מים טפת יין. עַד־אֶגְלַיִם יִלְלָתָהּ (ישעיה טו, ח), שם מקום. 

אגם  
לַֽאֲגַם־מַיִם (תהלים קז, לה), וְהָיָה הַשָּׁרָב לַֽאֲגָם (ישעיה לה, ז) פירוש מקום השרב יהיה לאגם, ובקבוצו נדגש תמורת הנח וְעַל־הָֽאֲגַמִּים (שמות ח, א), ובסמיכות נפל, או היא משקל אחר כמו וְשַׂמְתִּיהָ לְמוֹרַשׁ קִפֹּד וְאַגְמֵי־מָיִם (ישעיה יד, כג), אַגְמֵי־נָֽפֶשׁ (ישעיה יט, י), ופירושו האגמים שיצודו בהם הדגים, עַל־יְאֹֽרֵיהֶם וְעַל־אַגְמֵיהֶם (שמות ז, יט) ענין אלו והדומה להם מקום מקוה המים פל"ו בלע"ז או אשתיין. הֲתָשִׂים אַגְמֹן בְּאַפּוֹ (איוב מ, כו), הוא כלי כמין מחט ברזל שצדים בו הדגים, ויורה עליו וּבְחוֹחַ תִּקֹּב לֶֽחֱיוֹ, ונקרא כן לפי שראשו כפוף כמו הגומא. הֲלָכֹף כְּאַגְמֹן רֹאשׁוֹ (ישעיה נח, ה), ענינו כמו גומא, והוא הפוך בוד"א בלע"ז והוא, הנקרא בלשון רבותינו ז"ל גמי. וכן וְאֶת־הָֽאֲגַמִּים שָׂרְפוּ בָאֵשׁ (ירמיה נא, לב), כלומר כל הגומא הגדל על הנהרת שרפו באש, כדי שלא ימנעם רוב הגומא מלבא במדינות. ורבי יונה פירשו כמו מבצרים, ודמה אותו ללשון ערב שקורים למבצרים אגא"ם כִּפָּה וְאַגְמוֹן (ישעיה מ, יד) גמא, אמר כפה על החזקים ואגמון על החלשים כגמא, או יהיה שם לשלטון כמו שמצאנו בדברי רבותינו (ברכות לב, ע"ב) מצא אותו הגמון, הגמון וקומון (שבת קמה, ע"ב) פירוש שלטון. כְּדוּד נָפוּחַ וְאַגְמֹֽן (איוב מא, יב), יש שפירשו כמו גמא, ויש שפירשו לפי ענינו כמו דוד, ויש מי שאמר שהוא במשמעו מן אגם והוא רמז לאיד העולה מן המים בזמן החורף.  

אגן  
וַיָּשֶׂם בָּֽאַגָּנֹת (שמות כד, ו), הם המזרקים, וכמוהו אַגַּן הַסַּהַר (שיר השירים ז, ג), לפי שתבניתו עגול כתבנית הסהר שהוא הירח.

אגף  
אַתָּה וְכָל־אֲגַפֶּיךָ (יחזקאל לט, ד), וְכָל־אֲגַפָּיו אֱזָרֶה לְכָל־רוּחַ (יחזקאל יב, יד), וְאֵת כָּל־מִבְרָחָו [מִבְרָחָיו] בְּכָל־אֲגַפָּיו (יחזקאל יז, כא). וכתב אדוני אבי, כי האל"ף נוסף ופירושו כנפיו, כלומר חיילותיו שהם דומים לכנפים, וכבר נאמר זה הלשון על החיילות, כאמרו וְהָיָה מֻטּוֹת כְּנָפָיו (ישעיה ח, ח) ודומה ללשון ארמית שקורין לכנפים גַּפִּין, והדגש לחסרון דל"ת נדפין, וכן מצאנו בדברי רז"ל בדל"ת (כתובות קה, ע"ב) פרח גדפא ויתיב ליה ברישיה, והאל"ף נוספת וכן בדברי רז"ל (חולין מו, ע"א) עד בין אגפים. 

אגר  
אָֽגְרָה בַקָּצִיר מַֽאֲכָלָֽהּ (משלי ו, ח), וְיַיִן לֹֽא־תִשְׁתֶּה וְלֹא תֶֽאֱגֹר (דברים כח, לט), ענינו ענין אסיפה, וכן כל אשר תמצא במקרא מעקר זה  וְאִגֶּרֶת פְּתוּחָה (נחמיה ו, ה), ענינה ידוע והוא הספר השלוח, וגם היא מלשון אסיפה, לפי שאוספין בה דברים הרבה נקראת המגילה אגרת. והקבוץ וְגַם־אִגְּרוֹת כָּתַב עַל־אֶפְרַיִם וּמְנַשֶּׁה (דברי הימים ב' ל, א) אך לַֽאֲגוֹרַת כֶּסֶף (שמואל א' ב, לו), האל"ף נוסף והוא כמו גרה וענינו מטבע כסף, וכן פירש המתרגם לְמָעָה דִכְסַף. 


אדב  
וְלַֽאֲדִיב אֶת־נַפְשֶׁךָ (שמואל א' ב, לג), ענינו כמו ולדאיב, והוא הפוך מן דַֽאֲבוֹן נָֽפֶשׁ (דברים כח, סה), והוא מבנין הפעיל משפטו ולהאדיב כמו לַשְׁמִד מָֽעֻזְנֶֽיהָ (ישעיה כג, יא), כמו להשמיד.  

אדם  
אָדְמוּ עֶצֶם מִפְּנִינִים (איכה ד, ז) והפעול מן הדגוש [פֻּעַל] מָגֵן גִּבֹּרֵיהוּ מְאָדָּם (נחום ב, ד), וְעֹרֹת אֵילִם מְאָדָּמִים (שמות כה, ה). ופועל כבד אחר [הִפְעִיל] אִם־יַאְדִּימוּ כַתּוֹלָע (ישעיה א, יח). וההתפעל אַל־תֵּרֶא יַיִן כִּי יִתְאַדָּם (משלי כג, לא). והתאר דּוֹדִי צַח וְאָדוֹם (שיר השירים ה, י), וְיִקְחוּ אֵלֶיךָ פָרָה אֲדֻמָּה (במדבר יט, ב), אֲדֻמִּים כַּדָּֽם (מלכים ב' ג, כב), והתאר עוד אַדְמוֹנִי עִם־יְפֵה עֵינַיִם (שמואל א' טז, יב). ובהכפל העי"ן והלמ"ד ר"ל בו רוב האדמימות, אוֹ אֲדַמְדָּם (ויקרא יג, מט) וכן אמרו רבותינו ז"ל (ספרא פרשת מצורע פרק יד, ב) ירקרק ירוק שבירוקים, אדמדם .... אדום שבאדומים. נֶגַע לָבָן אֲדַמְדָּם (ויקרא יג, מב), לְבָנָה אֲדַמְדֶּמֶת (ויקרא יג, כד), פתוך ומעורב בשני מראים לובן ואודם. אֹדֶם פִּטְדָה (שמות כח, יז), נקראת כן האבן לפי שהיא אדומה וענינם ידוע. וענין אדם ואדמה גם כן ידוע, ואדם נקרא על שם האדמה אשר לוקח משם, והמין נקרא על שמו אדם. ויבא אדמה בענין ארץ, עַל־פְּנֵי הָֽאֲדָמָֽה (במדבר יב, ג) ועל השדה, עֹבֵד אַדְמָתוֹ (משלי יב, יא), אִם־עָלַי אַדְמָתִי תִזְעָק (איוב לא, לח), ועל העפר, וַֽאֲדָמָה עַל־רֹאשֽׁוֹ (שמואל א' ד, יב). ונסמך לעפר אַדְמַת־עָפָר (דניאל יב, ב), כמו טִּיט הַיָּוֵן (תהלים מ, ג). ואדם יקרא על הפרט, אָדָם כִּֽי־יַקְרִיב מִכֶּם קָרְבָּן (ויקרא א, ב), ועל הכלל, מֵֽאָדָם עַד־בְּהֵמָה (בראשית ו, ז), אֶת־הָֽאָדָם אֲשֶׁר־בָּרָאתִי (בראשית ו, ז), ועל קצת הכלל, וְרִחַק י"י אֶת־הָאָדָם (ישעיה ו, יב), וְהוּא יִֽהְיֶה פֶּרֶא אָדָם (בראשית טז, יב), כלומר אדם מדברי כפרא. גַּם־בְּנֵי אָדָם גַּם־בְּנֵי־אִישׁ (תהלים מט, ג) בְּנֵי אָדָם הם המון העם, בְּנֵי־אִישׁ הם הגדולים, כמו גִּדְעוֹן בֶּן־יוֹאָשׁ אִישׁ יִשְׂרָאֵל (שופטים ז, יד), ר"ל גדול ישראל וראשם. וּבְיִשְׂרָאֵל וּבָֽאָדָם (ירמיה לב, כ), רוצה לומר ובשאר בני אדם, כלומר באומות. ויונתן תרגם וּלְיִשְֹרָאֵל עֲבַדְתָּא פְּרִישָׁן בּגוֹ בְּנֵי אֱנָשָׁא. וקראו לנשים בלבד אדם, כְּתִפְאֶרֶת אָדָם לָשֶׁבֶת בָּֽיִת (ישעיה מד, יג), וְנֶפֶשׁ אָדָם מִן־הַנָּשִׁים (במדבר לא, לה). ואדוני אבי ז"ל פירש כְּתִפְאֶרֶת אָדָם ולמה? לשבת בית לא לצורך אחר, כמו וְיַנִּיחֻהוּ תַחְתָּיו...מִמְּקוֹמוֹ לֹא יָמִישׁ (שם). הַרְחֵק מְאֹד בֵֽאָדָם [מֵֽאָדָם] הָעִיר (יהושע ג, טז), שם עיר.

אדן  
לָכֵן יְשַׁלַּח הָאָדוֹן (ישעיה י, טז), וַֽאדֹנִי זָקֵֽן (בראשית יח, יב), לַֽאֲדֹנֵי הָֽאֲדֹנִים (תהלים קלו, ג). ובא המלה בלשון תפארת ליחיד אֲדֹנִים קָשֶׁה, אִם־אֲדֹנָיו יִתֶּן־לוֹ אִשָּׁה (שמות כא, ד). ובא חסר היו"ד יֹֽאמַר־נָא אֲדֹנֵנוּ (שמואל א' טז, טז), אַל־תַּלְשֵׁן עֶבֶד אֶל־אֲֽדֹנָו [אֲֽדֹנָיו] (משלי ל, י), והענין ידוע. והשׁם הנכבד אֲדֹנָי בלשון רבים לכבוד, והוא קמוץ והוא בסימן רבוי אחד לבד, כמו וְקָרַֽע לוֹ חַלּוֹנָי (ירמיה כב, יד), וְאֹֽרְגִים חוֹרָֽי (ישעיה יט, ט), או היא יו"ד היחס כיו"ד מוֹכִיחַ אָדָם אַֽחֲרַי (משלי כח, כג), וּלְכִילַי לֹא יֵֽאָמֵר שֽׁוֹעַ (ישעיה לב, ה). וְאֲדֹנַי שהוא לשון חול הוא בפתח, הִנֶּה נָּֽא־אֲדֹנַי (בראשית יט, ב), אבל וַיֹּאמַר אֲדֹנָי אִם־נָא מָצָאתִי חֵן בְּעֵינֶיךָ (בראשית יח, ג) הוא קמוץ, והוא מחלוקת בין רבותינו ז"ל (שבועות לה, ע"ב) יש אומרים, שהוא חול ולגדול שבהם אמר. ויש אומרים שהוא קדש, וכן וַיֹּאמֶר לוֹט אֲלֵהֶם אַל־נָא אֲדֹנָֽי (בראשית יט, יח), אומרים שהוא קדש. ומצאנו בִּי אֲדֹנָי בַּמָּה אוֹשִׁיעַ אֶת־יִשְׂרָאֵל  (שופטים ו, טו), קמוץ ואינו בהפסק, ואפשר כי מפני הזקף נקמץ כי לשון חול הוא כי עדיין לא ידע גדעון שהוא מלאך. וענין שני כִּכָּר לָאָֽדֶן (שמות לח, כז), וּשְׁנֵי אֲדָנִים תַּחַת הַקֶּרֶשׁ הָֽאֶחָֽד (שמות כו, כה), וְהָֽאֲדָנִים לָֽעַמֻּדִים (שמות לח, יז), האדנים היו חלולים והיו נכנסים ידות הקרשים לתוכם, וכן העמודים והיו סומכים אותם. וכן על מה אֲדָנֶיהָ הָטְבָּעוּ (איוב לח, ו) כלומר יסודותיה. 

אדר  
מָֽה־אַדִּיר שִׁמְךָ (תהלים ח, ב) נֶאְדָּרִי בַּכֹּחַ (שמות טו, ו), נפעל והיו"ד נוסף. ורבי יונה אמר באחד מהפנים, שהתי"ו סימן הנקבה נופלת ועקרו נאדרית, והראשון הוא הנכון, וענין נאדרי על הימין בלשון זכר, או טעמו על השם יתברך. וְצִי אַדִּיר (ישעיה לג, כא), בְּאַדִּיר יִפּֽוֹל (ישעיה י, לד) פירוש ביד אדיר, בְּסֵפֶל אַדִּירִים (שפטים ה, כה), פירוש בספל הראוי לשתות בו גדולים ונכבדים, או פירושו הרועים הגדולים, כמו אַדִּירֵי הַצֹּאן (ירמיה כה, לד), והתאר לנקבה להיות לְגֶפֶן אַדָּֽרֶת (יחזקאל יז, ח), כִּי שֻׁדְּדָה אַדַּרְתָּם (זכריה יא, ג). והשׁם אֶדֶר הַיְקָר (זכריה יא, יג), אֶדֶר תַּפְשִׁטוּן (מיכה ב, ח), בשש נקודות, ויתכן להיות כִּי שֻׁדְּדָה אַדַּרְתָּם שם זולתי תאר. והפועל הכבד [הִפְעִיל] יַגְדִּיל תּוֹרָה וְיַאְדִּֽיר (ישעיה מב, כא), כל אשר המצא מעקר זה הוא לשון גדולה ועוצם גבורה, כְּאַדֶּרֶת שֵׂעָר (בראשית כה, כה), טלית בעלת שער כמו אווזה שקורץ אשקלוינ"ה בלע"ז. וקראוה אדרת לחשיבותה וגדולתה, וכן אַדֶּרֶת שִׁנְעָר (יהושע ז, כא), ויתכן להיות כמהו אֶדֶר תַּפְשִׁטוּן (מיכה ב, ח). 

אהב  
וְיִשְׂרָאֵל אָהַב אֶת־יוֹסֵף (בראשית לז, ג), כַּֽאֲשֶׁר אָהֵב אָבִֽיו (בראשית כז, יד), כִּי אֲהֵֽבְךָ וְאֶת־בֵּיתֶךָ (דברים טו, טז), וַיֶּֽאֱהַב יִצְחָק אֶת־עֵשָׂו (בראשית כה, כח), לְזֶרַע אַבְרָהָם אֹֽהַבְךָ (דברי הימים ב' כ, ז), כמו בֹּרַֽאֲךָ יַֽעֲקֹב (ישעיה מג, א), חֲמוֹר שֹׂנַֽאֲךָ (שמות כג, ה), אֲשֶׁר־אָֽנֹכִי שֹׁלֵֽחֲךָ (שמואל א' כא, ג), אָֽהֲבוּ הֵבוּ (הושע ד, יח), אבל הבו משרש יהב כמו שאני עתיד לבארו במקומו בעזרת השם. אֶֽהֱבוּ אֶת־י"י (תהלים לא, כד), אֲנִי אֹֽהֲבַיה [אֹֽהֲבַי] אֵהָב וּמְשַֽׁחֲרַי יִמְצָאֻֽנְנִי (משלי ח, יז), וָֽאֹהַב אֶֽת־יַֽעֲקֹֽב (מלאכי א, ב). והנפעל הַנֶּאֱהָבִים וְהַנְּעִימִם (שמואל ב' א, כג). והפועל הכבד [פִּעֵל] וְרִדְּפָה אֶת־מְאַֽהֲבֶיהָ (הושע ב, ז), תְּֽאֵֽהֲבוּ פֶתִי (משלי א, כב) והצרי במקום פתח. והשׁם אִם־תָּעִירוּ וְֽאִם־תְּעֽוֹרְרוּ אֶת־הָאַֽהֲבָה (שיר השירים ב, ז), אִם־יִתֵּן אִישׁ אֶת־כָּל־הוֹן בֵּיתוֹ בָּאַֽהֲבָה (שיר השירים ה, ז), נִפְלְאַתָה אַֽהֲבָֽתְךָ לִי (שמואל ב' א, כו), אבל לְאַֽהֲבָה אֶת־י"י אֱלֹהֶיךָ (דברים יט, ט), בְּאַֽהֲבָתוֹ אֹתָֽהּ (בראשית כט, כ), מקור בתוספת ה"א. והשׁם בלשון זכר אַהַב, וקבוצו אַיֶּלֶת אֲהָבִים (משלי ז, יח) ומשקל אחר נִתְעַלְּסָה בָּֽאֳהָבִֽים (משלי ז, יח), האל"ף בקמץ חטף והנפרד אֹהֶב בפלס אֹהֶל, וכל שהם מעיקר זה ענינם ידוע.

אהה  
נכתבנו בשרש הה .

אהי  
אֱהִי מַלְכְּךָ אֵפוֹא (הושע יג, י), אֱהִי דְבָרֶיךָ מָוֶת (הושע יג, יד), אֱהִי קָֽטָבְךָ שְׁאוֹל (שם יג, יד), פירוש רבי יונה בן ג'נאח כמו איה. ולפי דעתי כי משפט כל אלו להיות אהיה והאל"ף מאותיות א"י"ת"ן הנוספות, ופירוש אני אהיה קיים לעולם, אבל מַלְכְּךָ אֵפוֹא? ופירוש אֱהִי דְבָרֶיךָ מָוֶת אני אהיה סבת דבריך למות ואהיה סבת קָֽטָבְךָ שְׁאוֹל. וענין דְבָרֶיךָ מן דֶּבֶר כָּבֵד מְאֹֽד (שמות ט, ג). 

אהל 
וַֽיֶּֽאֱהַל עַד־סְדֹֽם (בראשית יג, יג), פירוש נטה אהלו, כלומר נטה אהלו ממקום למקום ולא קבע לו מקום עד שבא אל סדום. והפעל הכבד [הִפְעִיל] הֵן עַד־יָרֵחַ וְלֹא יַֽאֲהִיל (איוב כה, ה), אפילו עד ירח, שהוא מן העליונים יהיה קצפו שלא יאהיל, כלומר כאילו אינו באהלו שהוא הרקיע, וכן שאר הככבים לא זכו בעיניו, ועוד נכתבו בשרש הלל. והשׁם אשר נבנה הפועל ממנו אִם־אָבֹא בְּאֹהֶל בֵּיתִי (תהלים קלב, ג), וְהָֽלַכְתָּ לְאֹֽהָלֶֽיךָ (דברים טז, ז). ובא בשתי ידיעות בְּתוֹךְ הָֽאָֽהֳלִי (יהושע ז, כא), כמו וְנָתַן אֶת־הָֽעֶרְכְּךָ (ויקרא כו, כג), וְהַֽחֶצְיוֹ אֶל־מוּל הַר־עֵיבָל (יהושע ח, לג), ענינם ידוע. ומזה הענין וְלֹֽא־יַהֵל שָׁם עֲרָבִי (ישעיה יג, כ), שמשפטו יאהל, והיו"ד פתוחה להבדיל בינו ובין אִם־אֶרְאֶה אוֹר כִּי יָהֵל (איוב לא, כו) שהוא ענין אחר ושרש אחר. וענין אחר כַּֽאֲהָלִים נָטַע י"י (במדבר כד, ו), מֹר וַֽאֲהָלוֹת (תהלים מה, ט), מֹר אֲהָלִים (משלי ז, יז) פירשו בו כי הוא הבושם הנקרא בלשון ערבי סנד"ל. והגאון רב סעדיה ז"ל פירש כַּֽאֲהָלִים נָטַע י"י כמו כאהלים ודומה לו לשון נטיה על האהל וְיִטַּע אָֽהֳלֵי אַפַּדְנוֹ (דניאל יא, מה), ועל הדרך הזה כַּֽאֲשֶׁר־רָאִיתִי לְצוֹר שְׁתוּלָה בְנָוֶה (הושע ט, יג), ויהיה אהלים מן אֹהֶל, כמו בְּקָרִים מן בֹּקֶר, וכמו בְּשָֹמִים מן בֹּשֶֹם.

או  
וְהִקְרִיב מִן־הַתֹּרִים אוֹ מִן־בְּנֵי הַיּוֹנָה (ויקרא א, יד), ענינו ידוע, וכמו שהוא בלשון הקדש כן לועזין אותו. והביא מהם רבי יונה משתנים מחביריהם, יש שהם במקום אם, כמו אֽוֹ־עָשִׂיתִי בְנַפְשִׁו [בְנַפְשִׁי] שֶׁקֶר (שמואל ב' יח, יג), אוֹ אַיֵּה אֱלֹהֵי הַמִּשְׁפָּֽט (מלאכי ב, יז), אוֹ בְנִבְלַת חַיָּה טְמֵאָה (ויקרא ה, ב). והביא בענין איך, אוֹ נָשִׂישׂ שֵׁבֶט בְּנִי מֹאֶסֶת כָּל־עֵֽץ (יחזקאל כא, טו), פירושו איך נשיש והחרב הזאת הוחדה לכרות שבט בני ומואסת שאר העצים. ועוד הביא ענין וי"ו העטף, אוֹ הוֹדַע אֵלָיו חַטָּאתוֹ אֲשֶׁר חָטָא (ויקרא ד, כח), אוֹ־אָז יִכָּנַע (ויקרא כו, מא), אוֹ לָאַיִל תַּֽעֲשֶׂה (במדבר טו, ו), זַרְזִיר מָתְנַיִם אוֹ־תָיִשׁ (משלי ל, לא). אוֹ חֻפְשָׁה לֹא נִתַּן־לָהּ (ויקרא יט, כ), כמו והודע, ואז יכנע, ולאיל, וחופשה, וחיש. ולפי דעתי, כי לא יצא אחד מהם מדרך חבריהם וכלם ענין אחד, ופירוש אוֹ הוֹדַע אֵלָיו חַטָּאתוֹ לפי שאמר וְאָשֵֽׁם שפירושו שיזכור כי חטא וישים עצמו אשם, או הודע אליו, שלא נזכר מעצמו אלא שהודיעוהו אחרים כמו כן יביא קרבן. ומה שאמרו רבותינו ז"ל (כריתות יא, ע"ב), אוֹ הוֹדַע ולא שיודיעוהו אחרים במכחיש העדים, אבל אם אינו מכחיש אותם מביא קרבן, שנאמר אוֹ הוֹדַע אֵלָיו מכל מקום, ועוד כי לשון הוֹדַע נראה יותר בהודעת אחרים אותו ממה שיודע לו מעצמו. וכן אוֹ חֻפְשָׁה, לפי שאמר וְהָפְדֵּה לֹא נִפְדָּתָה שפירושו בכסף, אוֹ חֻפְשָׁה לֹא נִתַּן־לָהּ בשטר כדברי המתרגם. וכן אוֹ לָאַיִל פירושו או אם הקרבן יהיה איל, תהיה מנחתו שני עשרונים ונסכו שלישית ההין. וכן זַרְזִיר מָתְנַיִם אוֹ־תָיִשׁ, כל אחד מאלה, זה או זה הוא מטיב לכת. ופירושו אוֹ־אָז יִכָּנַע, כלומר אז בגלות יכנע לבבם הערל, או מתי.

אוב  
אוֹב אוֹ יִדְּעֹנִי (ויקרא כ, כז), דִּרְשׁוּ אֶל־הָֽאֹבוֹת וְאֶל־הַיִּדְּעֹנִים (ישעיה ח, יט), ענינו ידוע בדברי רבותינו (סנהדרין סח, ע"ב), בעל אוב זה המדבר מבין הפרקים ומבין אצלי ידיו. וענין שני כְּאֹבוֹת חֲדָשִׁים (איוב לב, יט), פירוש נודות חדשים או קנקנים. 

אוד  
עַל־אֹדוֹת הַבְּאֵר (בראשית כו, לב), עַל אֹֽדוֹתַי וְעַל אֹֽדוֹתֶיךָ (יהושע יד, ו), פירוש על דבר כך וכך, או בעבור כך וכך וידוע הוא. והנפרד ממנו לא מצאנו, ואחר שהוא מקובץ בוי"ו תי"ו יהיה הנפרד אוֹדָה, או יהיה אוֹד, כמו מן בור בורות. כְּאוּד מֻצָּל מִשְּׂרֵפָה (עמוס ד, יא), הֲלוֹא זֶה אוּד מֻצָּל מֵאֵֽשׁ (זכריה ג, ב), מִשְּׁנֵי זַנְבוֹת הָֽאוּדִים (ישעיה ז, ד), עץ שמנדדין בו האש ובלע"ז טיצו"ניר, ובדברי רבותינו (ביצה לג, ע"א) ליטול אוד מבין העצים. 

אוה  
נַפְשִׁי אִוִּיתִיךָ בַּלַּיְלָה (ישעיה כו, ט), [פִּעֵל] אמר רבי יונה שהוא כמו אִוָּֽתְךָ, ואין צורך, אך פירושו בנַפְשִׁי אִוִּיתִיךָ, וכן אמר (שם) אַף־רוּחִי בְקִרְבִּי אֲשַֽׁחֲרֶךָּ, וכן אֵפוֹד יָרַד בְּיָדֽוֹ (שמואל א' כג, ז), שענינו באֵפוֹד יָרַד בְּיָדֽוֹ, אַתָּה יָדְךָ גּוֹיִם הוֹרַשְׁתָּ (תהלים מד, ג), שענינו בידך, אבל אֵפוֹד יָרַד בְּיָדֽוֹ יש לי בו טעם נכון אזכרנו בשרש ירד בגזרת השם. והחכם רבי יעקב בן אלעזר כתב בספר השלם, כי הענין מחובר אל הכנוי שהוא יו"ד נַפְשִׁי ויו"ד רוּחִי, ואף על פי שזכר הנפש והרוח, סמך הענין אל הכנוי כאלו אמר אני אויתיך וכמוהם רבים, וָאֶבְכֶּה בַצּוֹם נַפְשִׁי (תהלים מט, יא), אֵלָיו פִּֽי־קָרָאתִי (סו, יז) קוֹלִי אֶל־י"י אֶקְרָא (ג, ה), וְכִלְיוֹתַי אֶשְׁתּוֹנָֽן (עג, כא), אִֽיֽעֲצָה עָלֶיךָ עֵינִֽי (לב, ח), בכלם הענין נופל על הכנוי. וכן אַתָּה יָדְךָ גּוֹיִם הוֹרַשְׁתָּ (תהלים מד, ג) וְצַפַּחַת הַשֶּׁמֶן לֹא חָסֵר (מלכים א' יז, טז), חסר נופל על השמן לא על הצפחת, וכן קֽוֹל־הַקִּרְיָה הוֹמָֽה (שם א, מה), קֽוֹל־נְגִידִים נֶחְבָּאוּ (איוב כט, י), קוֹל שְׁמוּעָה הִנֵּה בָאָה (ירמיה י, כב), קוֹל י"י לָעִיר יִקְרָא (מיכה ו, ט), רַק לְשֵׁטֶף מַיִם רַבִּים אֵלָיו לֹא יַגִּֽיעוּ (תהלים לב, ו), כִּֽי־הָֽיְתָה אֵלָיו פְּנֵי הַמִּלְחָמָה (שמואל ב' י, ט), קֶשֶׁת גִּבֹּרִים חַתִּים (שמואל א' ב, ד), נֶגַע צָרַעַת כִּי תִֽהְיֶה בְּאָדָם (ויקרא יג, ט), וכן מנהג הלשון בהרבה מקומות. ואדני אבי עליו השלום פירש נַפְשִׁי אִוִּיתִיךָ בַּלַּיְלָה, ובעוד שרוּחִי בְקִרְבִּי אֲשַֽׁחֲרֶךָּ, ואמר בלילה, כי אז הלב פנוי מעסקי העולם. אִוָּהּ לְמוֹשָׁב לֽוֹ (תהלים קלב, יג). והשׁם בְּכָל־אַוַּת נַפְשְׁךָ (דברים יב, טו). ומשקל אחר תַּֽאֲוָה נִהְיָה (משלי יג, יט), ענין כלם תאוה וחשק. ומענין זה לפי דעתי לְבֵיתְךָ נָֽאֲוָה־קֹדֶשׁ (תהלים צג, ה), האל"ף מונעת בחטף פתח והוא נפעל עבר פירוש נחשק לביתך שהוא קדש. וההתפעל וְלֹא תִתְאַוֶּה בֵּית רֵעֶךָ (דברים ה, יח), והתאוה היא בלב. והשׁם במשקל אחר מַֽאֲוַיֵּי רָשָׁע (תהלים קמ, ט), בדגש. ורבי יונה כתב שהוא רפה. וענין אחר הנפעל נָאווּ לְחָיַיִךְ בַּתֹּרִים (שיר השירים א, י), מַה־נָּאווּ עַל־הֶהָרִים רַגְלֵי מְבַשֵּׂר (ישעיה נב, ז), לֹֽא־נָאוָה לְנָבָל שְׂפַת־יֶתֶר (משלי יז, ז), לֹֽא־נָאוֶה לִכְסִיל כָּבֽוֹד (משלי כו, א), שְׁחוֹרָה אֲנִי וְֽנָאוָה (שיר השירים א, ה), וכלם נחה בהם האל"ף והם ענין יופי ונוי. ורבי יהודה הביא עמהם הַנָּוָה וְהַמְּעֻנָּגָה (ירמיה ו, ב), אולי מצאו כתוב באל"ף, ולא מצאנוהו כן אנחנו. וגם רבי יונה כתבו כן בלא אל"ף ותפש על רבי יהודה בזה, ואין לתפוש עליו מה, כי אף על פי שלא תהיה כתובה האל"ף תהיה נחה אחר הקמץ. והשׁם תַּֽאֲוַת אָדָם חַסְדּוֹ (משלי יט, כב), כלומר יופי האדם ומה שנאה לו לעשות, הוא חסדו. ויתכן שיהיו אלו בשרש נאה בהראות למ"ד הפועל בפלס גַּאֲוָה. ורבותינו ז"ל הרגילו בדבריהם זה הלשון בשרש נָאָה וידמה כי כן השרש אצלם באמרם (שבת קלג, ע"ב) לולב נאה, אתרוג נאה, כמה נאים מעשיו וזולתם הרבה. ואמרו בנין פיעל הדגוש ממנו באמרם (סוכה י, ע"א) לא שנו אלא מפני הנשר אבל לנאותה כשרה. ואמרו בנין התפעל ממנו באמרם (שבת קלג, ע"ב) התנאה לפניו במצות. ואמרו השם נוי באמרם (הוריות ט, ע"א) בנוי בכח בעושר, ולרבים (סוכה י, ע"ב) נוי סוכה המופלגים ממנה ארבעה, ומשפט נוי נאוי. וענין שלישי עַֽד־תַּֽאֲוַת גִּבְעֹת עוֹלָם (בראשית מט, כו), וְהִתְאַוִּיתֶם לָכֶם (במדבר לד, י), [הִתְפָּעֵל] תְּתָאוּ לְבֹא (במדבר לד, ח), עניינם עניין גבול. ופירש עַֽד־תַּֽאֲוַת גִּבְעֹת עוֹלָם, כל זמן שיהיה קיים גבול גבעות עולם תהיינה הברכות לראש יוסף. ומשפט תְּתָאוּ ראוי להיות תְּתַאֲווּ, וטוב הוא לשומו מעקר זה, כדי שיהיו לו חברים בענין הזה וְהִתְאַוִּיתֶם לָכֶם, עַֽד־תַּֽאֲוַת גִּבְעֹת עוֹלָם. או יהיה משרש תָּאָה או תָּוָה ויהיה יחידי בשרשו על הענין הזה. וקרוב היא שיהיה שרשו תוה מן וְהִתְוִיתָ תָּו (יחזקאל ט, ד), שענינו קרוב לענין גבול ויהיה האל"ף תמורת וי"ו.

אוח  
וּמָלְאוּ בָֽתֵּיהֶם אֹחִים (ישעיה יג, כא), היא חיה הנקראת בלשון רבותינו ז"ל (בבא בתרא כב, ע"ב) גמיה, שמה בלשון לע"ז מארט"ורו. ויש אומרים שהוא חיה שלועזין לה פור"ון.

אוי  
אֽוֹי־לְךָ מוֹאָב (במדבר כא, כט), ובתוספת ה"א אוֹיָה לִי (תהלים קכ, ה), והיא מלת קריאת הצער והאבל, וכמו שהיא בלשון הקדש כך דרך בלשון הלע"ז לומר כן על הצער.

אול  
אֱוִיל הַנָּבִיא (הושע ט, ז), ועם יו"ד היחש כְּלִי רֹעֶה אֱוִלִֽי (זכריה יא, טו), וֶֽאֱוִילִים בַּֽחֲסַר־לֵב יָמֽוּתוּ (משלי י, כא), ענינם שוטה, שוטים. וְאִוֶּלֶת בְּיָדֶיהָ תֶֽהֶרְסֶֽנּוּ (משלי יד, א), פירש אשת אולת, כי אִוֶּלֶת שם דבר ולא שם תאר. וכן אִוֶּלֶת אָדָם תְּסַלֵּף דַּרְכּוֹ (משלי יט, ג). ויתכן להיות השם והתאר משקל אחד, ויהיה אִוֶּלֶת בְּיָדֶיהָ תאר, בפלס עִוֶּרֶת, ואף על פי שזה חירק וזה פתח הכל אחד במשקל, ומלת אוּלַי נכתבנה בשרש אלה. 

און  
אִם־אָוֶן בְּיָֽדְךָ הַרְחִיקֵהוּ (איוב יא, יד), כִּי לֹא־יֵצֵא מֵֽעָפָר אָוֶן (איוב ה, ו). וההתפעל ממנו וַיְהִי הָעָם כְּמִתְאֹנֲנִים (במדבר יא, א), מַה־יִּתְאוֹנֵן אָדָם חָי (איכה ג, לח), ענין שקר. ומזה הענין והשרש תְּאֻנִים הֶלְאָת (יחזקאל כד, יב), כלומר הוגיעה עצמה לעשות השקרים, ובא הענין הזה על דרך הַֽעֲוֵה נִלְאֽוּ (ירמיה ט, ד), ותנח העי"ן במלת מַחְשְׁבוֹת אוֹנֵֽךְ (ירמיה ד, יד), כמו עַוְלָתָה וְעוֹלָתָה פעם נחה פעם נעה. וכתב החכם רבי יעקב בן אלעזר ז"ל מזה הענין, וְתוֹחֶלֶת אוֹנִים אָבָֽדָה (משלי יא, ז), תאר, אוֹן, אוֹנִים בפלס טוֹב טוֹבִים. וענין אחר וְרָהְבָּם עָמָל וָאָוֶן (תהלים צ, י), וּמַשְׁמִיעַ אָוֶן מֵהַר אֶפְרָֽיִם (ירמיה ד, טו), וּבֵית אֵל יִֽהְיֶה לְאָֽוֶן (עמוס ה, ה), ענין עמל ויגיעה וצער, וקרוב הוא ענין ראשון. ויש מפרשים וּבֵית אֵל יִֽהְיֶה לְאָֽוֶן, כמו לאין. ויש לפרש כמו זה וְרָהְבָּם עָמָל וָאָוֶן, כמו שאמר כִּי־גָז חִישׁ וַנָּעֻֽפָה, וכן יתפרש תַּחַת אָוֶן רָאִיתִי אָֽהֳלֵי כוּשָׁן (חבקוק ג, ו). וענין שני וְאֹנוֹ בִּשְׁרִירֵי בִטְנֽוֹ (איוב מ, טז), כִּי־הוּא רֵאשִׁית אֹנוֹ (דברים כא, יז), וּלְאֵין אוֹנִים עָצְמָה יַרְבֶּֽה (ישעיה מ, כט), ענין כח ואומץ. וענין שלישי  לֹֽא־אָכַלְתִּי בְאֹנִי מִמֶּנּוּ (דברים כו, יד), וַתִּקְרָא שְׁמוֹ בֶּן־אוֹנִי (בראשית לה, יח), אֱלוֹהַּ יִצְפֹּֽן־לְבָנָיו אוֹנוֹ (איוב כא, יט), זִבְחֵיהֶם כְּלֶחֶם אוֹנִים (הושע ט, ד), ענין אד ואבל. ויש מפרשים מזה וַיְהִי הָעָם כְּמִתְאֹנֲנִים, מַה־יִּתְאוֹנֵן אָדָם חָי. וטוב הוא שיהיה אֱלוֹהַּ יִצְפֹּֽן־לְבָנָיו אוֹנוֹ (איוב כא, יט), מענין כח, כלומר הגזל והעשק שעשה בכחו. וְיָדָיו תָּשֵׁבְנָה אוֹנֽוֹ (איוב כ, י). אַךְ עָשַׁרְתִּי מָצָאתִי אוֹן לִי (הושע יב, ט), כמו הון בחלוף אל"ף בה"א. ויתכן כמוהו וְיָדָיו תָּשֵׁבְנָה אוֹנֽוֹ.

אוץ  
וְלֹֽא־אָץ לָבוֹא (יהושע י, יג), לֹֽא־אַצְתִּי מֵֽרֹעֶה אַֽחֲרֶיךָ (ירמיה יז, טז), ופירוש זה הפסוק אכתוב עוד בשרש מִן. וְאָץ בְּרַגְלַיִם חוֹטֵֽא (משלי יט, ב), וְהַנֹּֽגְשִׂים אָצִים (שמות ה, יג). והפעל הכבוד [הִפְעִיל] וַיָּאִיצוּ הַמַּלְאָכִים (בראשית יט, טו), אַל־תָּאִיצוּ לְנַֽחֲמֵנִי (ישעיה כב, ד), כלם והדומה להם ענין מהירות. וענין שני כִּֽי־אָץ לְךָ הַר־אֶפְרָֽיִם (יהושע יז, טו), כלומר צר ורחוק, ונוטה לו ענין וְהַנֹּֽגְשִׂים אָצִים, וקרובים הם לענין הראשון, כי הממהר דוחק את השעה. 

אור  
הַבֹּקֶר אוֹר (בראשית יד, ג), וְלַיְלָה אוֹר בַּֽעֲדֵֽנִי (תהלים קלט, יא), פועל עבר, הוֹלֵךְ וָאוֹר (משלי ד, יח), בינוני כלומר הולך ומאיר, רְאוּ־נָא כִּי־אֹרוּ עֵינַי (שמואל א' יד, כט), וַיָּשֶׁב יָדוֹ אֶל־פִּיו וַתָּרֹאְנָה [וַתָּאֹרְנָה] עֵינָֽיו (שם א' יד, כז), קוּמִי אוֹרִי (ישעיה ס, א). והפועל הכבד [הִפְעִיל] הֵאִירוּ בְרָקָיו תֵּבֵל (תהלים צז, ד), וַיָּאֶר אֶת־הַלָּיְלָה (שמות יד, כ), יָאֵר י"י פָּנָיו אֵלֶיךָ וִֽיחֻנֶּֽךָּ (במדבר ו, כה), יָאֵר פָּנָיו אִתָּנוּ סֶֽלָה (תהלים סז, ב), מְאִירַת עֵינָֽיִם (שם יט, ט). ואשר הוא פועל עומד מהכבד, וְהָאָרֶץ הֵאִירָה מִכְּבֹדֽוֹ (יחזקאל מג, ב). והנפעל נָ֭אוֹר אַתָּ֥ה (תהלים עו, ה), וַיֵּאֹר לָהֶם בְּחֶבְרֽוֹן (שמואל ב' ב, לב). והשׁם בְּאֽוֹר־פְּנֵי־מֶלֶךְ חַיִּים (משלי טז, טו), וְאוֹר פָּנַי לֹא יַפִּילֽוּן (איוב כט, כד), וַיִּקְרָא אֱלֹהִים לָאוֹר יוֹם (בראשית א, ה), אוֹר זָרֻעַ לַצַּדִּיק (תהלים צו, יא), אֽוֹר־צַדִּיקִים יִשְׂמָח (משלי יג, ט), עַל־כַּפַּיִם כִּסָּה־אוֹר (איוב לו, לב), וַיִצַו עָלֶיה כְמַפְגִיעַ כאילו בעננים כסה האור, שלא יראה ויצו עליה על השמש במפגיע, כלומר צוה על השמש להסתר מבני אדם כשמפגיע בה העבים, שהם כאילו פגעו בשמש והסתירוה. אֵי־זֶה הַדֶּרֶךְ יִשְׁכָּן־אוֹר (איוב לח, יט) פירש הגאון רב סעדיה על מקום שיש בארץ שהוא אור כל השנה חוץ מיום אחד, והפכו מקום אחר כלו חשך חוץ מיום אחד, וזהו וחשׁך אי זה מקומו. מִן־הָאוֹר עַד־מַֽחֲצִית הַיּוֹם (נחמיה ח, ד), פירוש מן הבקר, כלומר מתחלת האור. והקבוץ לְעֹשֵׂה אוֹרִים גְּדֹלִים (תהלים קלו, ז). ובה"א הנקבה לַיְּהוּדִים הָֽיְתָה אוֹרָה (אסתר ח, טו) בתוספות מ"ם אֶת־הַמָּאוֹר הַגָּדֹל (בראשית א, טו), כָּל־מְאוֹרֵי אוֹר בַּשָּׁמַיִם אַקְדִּירֵם עָלֶיךָ (יחזקאל לב, ח), ובקבוץ הנקבות אֶת־שְׁנֵי הַמְּאֹרֹת (בראשית ח, טז), כלם שהם מענין זה ענינם ידוע, שהוא מלשון אורה. ויש בהם שהם משל על רוב הטובה, כמו אֽוֹר־צַדִּיקִים, אוֹר זָרֻעַ לַצַּדִּיק, לַיְּהוּדִים הָֽיְתָה אוֹרָה, והדומים להם. וכן החשך על רוב הצרה. ויש אומרים כי נגזר מענין זה אֶת־הָֽאוּרִים וְאֶת־הַתֻּמִּים (ויקרא ח, ח), ולא נתברר אצלנו מה הם האורים והתומים, כי ידמה לפי הפסוקים, שהם דבר אחר זולתי אבני החשן. ורבינו שלמה פירש שהוא כתב שם המפורש שהיה נתנו בתוך כפלי החשן שעל ידו היה מאיר את דבריו ומתמים את דבריו, ולא נודע האמת. וענין שני וְלֹֽא־תָאִירוּ מִזְבְּחִי חִנָּם (מלאכי א' י), פירוש ולא תלהיבו. וכן לְכוּ בְּאוּר אֶשְׁכֶם (ישעיה נ, יא), אֲשֶׁר־אוּר לוֹ בְּצִיּוֹן (שם לא, ט), אוּר לָשֶׁבֶת נֶגְדּֽוֹ (שם מו, יד). נָשִׁים בָּאוֹת מְאִירוֹת אוֹתָהּ (שם כז, יא), פירוש חלשים כנשים ויבערו אותה. וכן אֲשֶׁר הֽוֹצֵאתִיךָ מֵאוּר כַּשְׂדִּים (בראשית טו, ו), לדעת שפירשו בו רבותינו, וזה הענין קרוב לענין הראשון, או יהיה פירוש אוּר כַּשְׂדִּֽים עמק כשדים, וכן עַל־כֵּן בָּֽאֻרִים כַּבְּדוּ י"י (ישעיה כד, יד), פירושו בעמקים. מְאוּרַת צִפְעוֹנִי (ישעיה יא, ח), פירושו חור צפעוני. וענין רביעי לְלַקֵּט אֹרֹת (מלכים ב' ד, לט), פירוש ירקות, וכן אמר המתרגם לְלַקְטָא יֵרוֹקָנִין. ובדברי רבותינו (יומא יח, ע"ב) ויצא אחד אל השדה ללקט ארת, מאי ארת? תנא משמיה דרבי מאיר זה גרגיר, אמר רבי יוחנן למה נקרא שמו ארת? שמאיר את העינים, והוא שקורין בלע"ז אורונ"א ויש מי שמפרש טַל אוֹרֹת טַלֶּךָ (ישעיה כו, יט), מזה הענין, כלומר טל הראוי, לירקות או פירושו כמו אור היום. וענין חמישי כְּחֹם צַח עֲלֵי־אוֹר (ישעיה יח, ד), יָפִיץ עֲנַן אוֹרֽוֹ (איוב לז, יא), הֵֽן־פָּרַשׂ עָלָיו אוֹרוֹ (שם לו, ל), ענין אלו מטר. ובדברי רבותינו ז"ל (בראשית רבה סוף פרשה כו) אמר רבי יוחנן כל אורה שנאמרה באליהוא אינה אלא בירידת גשמים. ויש אומרים, כי נקרא המטר אור, בעבור המאור הקטן, כי בתנועותיו יהיה המטר בצווי הבורא. ויש מי שפירש הֵֽן־פָּרַשׂ עָלָיו אוֹרוֹ שמשו, וכן צַר וָאוֹר חָשַׁךְ בַּֽעֲרִיפֶֽיהָ (ישעיה ה, ל), הירח והשמש, והוא מענין הראשון. וענין ששי וַֽעֲדָרִים לַֽאֲוֵרֽוֹת (דברי הימים ב' לב, כח), הם האבוסים, והוא הפוך אֻרְוֹת סוּסִים (מלכים א' ה, ו).

אות  
וְנָתַן אֵלֶיךָ אוֹת אוֹ מוֹפֵֽת (דברים יג, ב), וּבָא הָאוֹת וְהַמּוֹפֵת (שם יג, ג), זֹאת אוֹת־הַבְּרִית (בראשית ט, יב), וְהָיָה כִּי תָבֹאינָה [תָבֹאנָה] הָֽאֹתוֹת הָאֵלֶּה (שמואל א' י, י), וְהָיָה הַדָּם לָכֶם לְאֹת (שמות יב, יג), אִישׁ עַל־דִּגְלוֹ בְאֹתֹת (במדבר ב, ב), פירוש סימן ועוד נכתבנו בשרש יפת.

אז   
אָז יָֽשִׁיר־מֹשֶׁה (שמות טו, א), אָז יִבְנֶה יְהוֹשֻׁעַ (יהושע ח, ל). וכתב החכם רבי אברהם אבן עזרא (שמות טו), משפט לשון הקדש לאמר לשון עתיד תחת עבר עם מלת אָז, וכן אָז יְדַבֵּר יְהוֹשֻׁעַ (יהושע י, יב), אָז יַֽעֲלֶה חֲזָאֵל מֶלֶךְ אֲרָם (מלכים ב' יב, יח), אָז יַבְדִּיל מֹשֶׁה (דברים ד, מא), וככה בלשון ישמאל. אָז אָמַרְתִּי הִנֵּה־בָאתִי (תהלים מ, ח), כִּי־אָז תַּצְלִיחַ אֶת־דְּרָכֶךָ וְאָז תַּשְׂכִּֽיל (יהושע א, ח), וּמֵאָז בָּאתִי אֶל־פַּרְעֹה (שמות ה, כג), וּמִן־אָז חָדַלְנוּ לְקַטֵּר לִמְלֶכֶת הַשָּׁמַיִם (ירמיה מד, יח), נָכוֹן כִּסְֽאֲךָ מֵאָז (תהלים צג, ב), כלם ענין העת ההיא. ויבא בתוספת יו"ד אֲזַי הַמַּיִם שְׁטָפוּנוּ (תהלים קכד, ד). יָדַעְתָּ כִּי־אָז תִּוָּלֵד (איוב לח, כא), המוקדם מאוחר, ופירושו ידעת אז כי תולד ומספר ימיך רבים. וכן עַל אַף אֹיְבַי (תהלים קלח, ז), מוקדם מואחר, ורצונו לאמר אף על איבי. ואדוני אבי פירש עַל אַף אֹיְבַי כמשפטו, מלשון פֶּֽן־יֶֽחֱרֶה אַף י"י (דברים ו, טו), והנני עתיד לבארו בשרשו.

אזב  
אֲגֻדַּת אֵזוֹב (שמות יב, כב), נקרא בערבי צעח"ר ובלע"ז אויריג"ני, והוא עשב שיש בו שבעה מינין, וזה הכתוב בתורה אין לא שם לווי, כמו שאמרו רבותינו ז"ל (חולין סב, ע"ב. פרה פרק יא, משנה ז). 

אזל  
אָֽזְלוּ־מַיִם מִנִּי־יָם (איוב יד, יא), הַלֶּחֶם אָזַל מִכֵּלֵינוּ (שמואל א' ט, ו), וְאֹזֵל לוֹ אָז יִתְהַלָּֽל (משלי, כ, יד), ענינו הלך כתרגומו. כִּי־אָזְלַת יָד (דברים לב, לו), ותי"ו תורה על הנקבה כמו הה"א. והכבד [פֻּעַל] וְדָן וְיָוָן מְאוּזָּל (יחזקאל כז, יט), נכתבה בו הו"ו עם הדגש, כלומר הולך ממקום למקום. וכן אמר התרגום וְדָן וְיָוָן בְּשִׁירִין. ומן הענין הזה מַה־תֵּזְלִי מְאֹד לְשַׁנּוֹת אֶת־דַּרְכֵּךְ (ירמיה ב, לו), מה תלכי, והנח שבין התי"ו והוי"ו במקום פ"א הפועל, והוא מבנין הקל. אֵצֶל הָאֶבֶן הָאָֽזֶל (שמואל א' כ, יט), הָאָֽזֶל תאר לאבן, או יחסר הנסמך ומשפטו הָאֶבֶן אבן האזל, ופירוש אבן ההלוך, ודומה כי כשהיו עושים שום חבור ואסיפה היו הולכים שם ובהתמדת ההליכה שם קראוה אבן האזל, ויונתן תרגם אֶבֶן אָתָא, אולי היתה אות וסימן לעוברי דרכים. 

אזן  
אֹֽזֶן־אַֽהֲרֹן הַיְמָנִית (ויקרא ח, כג), הֲלֹא־אֹזֶן מִלִּין תִּבְחָן (איוב יב, יא), שָֽׁמְעָה אָזְנִי וַתָּבֶן לָֽהּ (שם יג, א), כִּי אֹזֶן שָֽׁמְעָה וַתְּאַשְּׁרֵנִי (שם כט, א), סמך הבחינה והתבונה והחנינה לאזן, ואינה אלא ללב, לפי שהיא תחלת הפעולה, וכן אמרו תאשרני. ועל דרך זה וּבִתְבוּנוֹת כַּפָּיו יַנְחֵֽם (תהלים עח, ע"ב), הֲנֹטַע אֹזֶן הֲלֹא יִשְׁמָע (שם צד, ט), אָזְנַיִם כָּרִיתָ לִּי (שם מ, ז). והפועל הכבד ממנו [הִפְעִיל] הַֽאֲזִינוּ הַשָּׁמַיִם (דברים לב ,א), פירוש הטו אזן, וכן כלם אשר מענין הזה ומהשרש הזה. ומעניו הזה אָזִין עַד־תְּבוּנֹֽתֵיכֶם (איוב לב, יא), שֶׁקֶר מֵזִין עַל־לְשׁוֹן הַוֹּֽת (משלי יז, ד), משפטם אַאֲזִין, מַאֲזִין וענין אחר. בְּמֹאזְנַיִם לַֽעֲלוֹת (תהלים סב, י), מֹאזְנֵי צֶדֶק אַבְנֵי־צֶדֶק (ויקרא יט, לו), ענינו ידוע, והוא הכלי ששוקלין בו, ולפי שהוא שתי כפות נקרא בלשון שנים מאזנים. [פִּעֵל] וְאִזֵּן וְחִקֵּר (קהלת יב, ט), פירשו רבי יונה אבן ג'נאח מענין זה, כלומר שקל ענין בענין וחקר אותם. ורבי יהודה הכניסו בכלל ענין הראשון. וכתב רבי יונה באחד באחד מהפנים וְיָתֵד תִּהְיֶה לְךָ עַל־אֲזֵנֶךָ (דברים כג, יד), מהשרש הזה. והנכון שהאל"ף נוספת ופירושו כלי זיניך.

אזק  
וְהֽוּא־אָסוּר בָּֽאזִקִּים (ירמיה מ, א), מִן־הָֽאזִקִּים אֲשֶׁר עַל־יָדֶךָ (ירמיה מ, ד), האל"ף בהם נחה. וכתב רבי יונה שהאל"ף שרש, והנכון שהאל"ף נוספת, כי מצאנוהו בלא אל"ף לֶאְסֹר מַלְכֵיהֶם בְּזִקִּים (תהלים קמט, ח), רֻתְּקוּ בַזִּקִּֽים (נחום ג, י), וענינו שלשלאות של ברזל  קַדֵינִי בלע"ז.

אזר   
אָֽזְרוּ־חָֽיִל (שמואל א' ב, ד), וְאַתָּה תֶּאְזֹר מָתְנֶיךָ (ירמיה א, יז), אָזוּר בְּמָתְנָיו (מלכים ב' א, ח). והפועל הכבד [פִּעֵל] אֲאַזֶּרְךָ וְלֹא יְדַעְתָּֽנִי (ישעיה מה, ה), וַתְּאַזְּרֵנִי חַיִל (תהלים יח, מ), משפטו וַתַּֽאַזְּרֵנִי. ואדני אבי ע"ה כתוב בשרש זָרָה ושם נכתבו עוד. והנפעל נֶאְזָר בִּגְבוּרָֽה (תהלים סה, ז). וההתפעל לָבֵשׁ י"י עֹז הִתְאַזָּר (תהלים צג, א), הִתְאַזְּרוּ וָחֹתּוּ (ישעיה ח, ט), ענינם ענין חגירה וזרוז. ושם כלי שחוגרין בו אזור, וַיֶּאְסֹר אֵזוֹר בְּמָתְנֵיהֶֽם (איוב יב, יח), וְהִנֵּה נִשְׁחַת הָֽאֵזוֹר (ירמיה יג, ז), וְלֹא נִפְתַּח אֵזוֹר חֲלָצָיו (ישעיה ה, כז). וענין אחר מְאַזְּרֵי זִיקוֹת (שם נ, יא), שפירושו קודחי אש, כך פירשו רבי יונה. ויש מפרשים מוציאי אש, והם אותם הפוסלים בעצים ובאבנים שיוציאו אש מהם בחוזק פסלם בהם ואותם יקרא מאזרי זקות. ואדני אבי ז"ל פירשו ממהענין הראשון, כלומר מאספי זיקות.

אח   
וְאֶת־הָאָח לְפָנָיצּו מְבֹעָֽרֶת (ירמיה לו, כב), פירשו רבי יונה מחתה. ויתכן לפרש כי האש עצמו כשהוא גדול יקרא אח והיא המדורה. וכן תרגם יונתן וְיָת נוּרָא קֳדָמוֹהִי מַדְלְקִין, ותרגום עַל־הָאֵשׁ אֲשֶׁר עַל־הָאָֽח (ירמיה לו, כג) לְנוּרָא דִלְגוּמְרֵיהּ. ובדברי רבותינו ז"ל (שבת כ, ע"א), מאי אח? רב אמר אחוונא, פירוש עצי ערבה, ושמואל אמר עצים הנדלקים באחוה. וענין שני וֶֽאֱמָר־אָח (יחזקאל ו, יא), ענינו צער ואבל, ומזה אָח עֲשׂוּיָה לְבָרָק (יחזקאל כא, כ). ורבי אחי רבי משה פירשם מן אֲנָחָה ויהיה חסר הנו"ן כמו נו"ן אֲמָנָה מן אֱמֶת. וענין שלישי הֶאָח הֶאָח רָֽאֲתָה עֵינֵֽינוּ (תהלים לה, כא) יַעַן אָמַר הָֽאוֹיֵב עֲלֵיכֶם הֶאָח (יחזקאל לו, ב), יַעַן אֲשֶׁר־אָמְרָה צֹּר עַל־יְרֽוּשָׁלַם הֶאָח (יחזקאל כו, ב), ענינו שמחה וגילה. ויש לפרשם מהענין השני והוא הנכון בעיני. וענין רביעי וְעָשָׂה אָח מֵאַחַד מֵאֵֽלֶּה (יחזקאל יח, י), שהוא כמו אֶחָד. ויש מפרשים אח ממש, כי כל דבר יקרא אח כנגד חברו, וכן ביריעות אִשָּׁה אֶל־אֲחֹתָהּ (שמות כו, ו). ויונתן תרגם כמשמעו וְיַעְבֵּד לַאֲחוּהִי מֵחֲדָא מֵאִלֵין. והכניס רבי יונה בזה הענין אָח לֹא־פָדֹה יִפְדֶּה (תהלים מט, ח), ולפי דעתי שהוא אח ממש, ופירושו כי לא יפדה איש את אחיו מן המות. 

אחד   
אֶחָד הָיָה אַבְרָהָם (יחזקאל לג, כד), ונגרעה האל"ף וְדִבֶּר־חַד אֶת־אַחַד (יחזקאל ל, לג), וְהָיוּ לַֽאֲחָדִים בְּיָדֶֽךָ (יחזקאל לו, יז), מחוברים בדבר אחד, כְּיָמִים אֲחָדִים (בראשית כט, כ), כלומר היו בעיניו כימים מעטים. ולפי שהאחד מיעוט המספר יכנו הדבר המועט באחד. [הִתְפָּעֵל] הִתְאַֽחֲדִי הֵימִנִי (יחזקאל כא, כא), התבודדי באחד המקומות. ומזה העקר והענין אַל־תֵּחַד כְּבֹדִי (בראשית מט, ו), וכן אַל־יִחַדְּ בִּימֵי שָׁנָה (איוב ג, ו), יודגש הדלי"ת לתקון הקריאה, לפי שהמלה מלעיל כמו שכתבנו בחלק הדקדוק. וטוב הוא, שיהיה אל יחד בימי שׁנות, משרש חָדָה מענין שמחה, אבל אַל־תֵּחַד כְּבֹדִי מזה השרש בפלס אֲנִי אֹֽהֲבַיה [אֹֽהֲבַי] אֵהָב (משלי ח, יז). אַחַת אֶל־אֶחָֽת (שמות לו, יב), משפטו אַחֶדֶת ותחסר הדל"ת, והתי"ו סימן הנקבה. ולפי דעתי שמלת אחת גזרה בפני עצמה ולא נגזרה ממלת אחד, כי אם ממלת אח, וְעָשָׂה אָח מֵאַחַד מֵאֵֽלֶּה (יחזקאל יח, י), ונאמר אח לזכר ואחת לנקבה, אבל מגזרת אחד לא מצאנו מלה לנקבה. ויונתן תרגם כמשמעו וְיַעְבֵּד לַאֲחוּהִי מֵחֲדָא מֵאִלֵין.

אחה   
וּלְרִבְקָה אָח (בראשית כד, פט), קמוץ, ובהסמכו אֲחִי אֶשְׁכֹּל וַֽאֲחִי עָנֵר (בראשית יד, יג), והיו"ד תמורת ה"א למ"ד הפועל והה"א הנפקדת ממלת אח נהפכה וי"ו בנקבה, אָחוֹת לָנוּ קְטַנָּה (שיר השירים ח, ח), הוי"ו תמורת ה"א למ"ד הפועל והתי"ו לנקבה, וְלַֽאֲחֹתוֹ הַבְּתוּלָה (ויקרא כא, ג), אֲחֹתִי רַעְיָתִי (שיר השירים ה, ב), וַֽאֲחוֹתֵךְ הַקְּטַנָּה (יחזקאל טז, מו), מַֽה־נַּֽעֲשֶׂה לַֽאֲחֹתֵנוּ (שיר השירים ח, ח), בכל הכנויים האל"ף בשוא ופתח. ובא אחד האל"ף בפתח לבדו, לְאָחִיו וּלְאַחֹתוֹ (במדבר ו, ז). ולרבים אַחִים אֲנָֽחְנוּ (בראשית יג, ח), בֶּן־אָדָם אַחֶיךָ אַחֶיךָ אַנְשֵׁי גְאֻלָּתֶךָ (יחזקאל יא, טו), אַחַי מֵאַיִן אַתֶּם (בראשית כט, ד), אַחֵינוּ הֵמַסּוּ אֶת־לְבָבֵנוּ (דברים א, כח), בכלם האל"ף בפתח, ובהפסק אֲסַפְּרָה שִׁמְךָ לְאֶחָי (תהלים כב, כג), האל"ף בסגול וכן אֶחָיו בסגול לעולם מפני קמץ החי"ת, וַיִּרְאוּ אֶחָיו (בראשית לז, ד), ובכנוי הרבים אֲחֵיהֶם, אֲחֵיכֶם האל"ף בשוא ופתח, וכן עם אותיות השמוש וַֽאֲחֵיכֶם כָּל־בֵּית יִשְׂרָאֵל (ויקרא י, ו), ובא האחד האל"ף בפתח לבדו, וּבְאַחֵיכֶם בְּנֵֽי־יִשְׂרָאֵל (ויקרא כה, מו). וכן כשנכנסה עליו ה"א השאלה הַאַֽחֵיכֶם יָבֹאוּ לַמִּלְחָמָה (במדבר לב, ו), וכבר כתבנו הטעם בחלק הדקדוק בשער השמות. ולרבות אַחְיוֹת, וְאֶת־אַחַי וְאֶת־אַחְוֹתַי [אַחְיוֹתַי] (יהושע ב, יג), היו"ד תמורת ה"א למ"ד הפועל והוי"ו והתי"ו סימן הרבות. והשׁם לְהָפֵר אֶת־הָאַֽחֲוָה (זכריה יא, יד) וענין שני מזה השרש, יִשְׂגֶּה־אָחוּ בְלִי־מָֽיִם (איוב ח, יא), כי הוי"ו למ"ד הפועל תמורת הה"א, והוא שם צמח, שרועין אותו הבהמות הנקרא בדברי רבותינו ז"ל (בבא בתרא כח, ע"ב) אספסתא. ולרבים כִּי הוּא בֵּן אַחִים יַפְרִיא (הושע יג, טו), ומשפטו אַחֲוִים. ויש מפרשים אותו מענין אח והוא הנכון כדרך הדקדוק. וַתִּרְעֶינָה בָּאָֽחוּ (בראשית מא, יח), הבי"ת בו נוספת כבי"ת לַֽחֲמוּ בְֽלַֽחֲמִי וּשְׁתוּ בְּיַיִן מָסָֽכְתִּי (משלי ט, ה), או יהיה מקום הצמח נקרא על שמו והבי"ת משמשת.

אחז   
חִיל אָחַז (שמות טו, יד), אָחַזְתָּ שְׁמֻרוֹת עֵינָי (תהלים עז, ה), וַיֶּֽאֱחֹז אֶת־הַבַּיִת (מלכים א' ו, י), לְבִלְתִּי אֲחֹז בְּקִירוֹת הַבָּֽיִת (מלכים א' ו, ו), וְלֹֽא־יִֽהְיוּ אֲחוּזִים בְּקִיר הַבָּֽיִת (יחזקאל מא, ו), לֶאֱחֹז בְּכַנְפוֹת הָאָרֶץ (איוב לח, יג) צִירִים וַֽחֲבָלִים יֹֽאחֵזוּן (ישעיה יג, ה), החי"ת בצרי מפני ההפסק, הֲלוֹא חֲבָלִים יֹאחֱזוּךְ כְּמוֹ אֵשֶׁת לֵדָֽה (ירמיה יג, כא), החי"ת בחטף סגול, וַתֹּחֶז יַד־יְמִין יוֹאָב (שמואל ב' כ, ט). אֲחֻזֵי חֶרֶב (שיר השירים ג, ח), הפעול בו על דרך חָגוּר כְּלֵי מִלְחָמָֽה (שופטים יח, יא), לָבוּשׁ בַּדִּים (יחזקאל ט, ב). וָֽאֹחֵז בְּפִֽילַגְשִׁי (שופטים כ, ו), וֶאֱחֹז לְךָ אֶחָד מֵֽהַנְּעָרִים (שמואל ב' ב, כא). וְאֶֽחֳזִי־בָהּ (רות ג, טו), החי"ת בקמץ חטף, אֶֽחֱזוּ־לָנוּ שֽׁוּעָלִים (שיר השירים ב, טו), בֵּֽית־אָב אֶחָד אָחֻז לְאֶלְעָזָר וְאָחֻז אָחֻז לְאִֽיתָמָֽר (דברי הימים א' כד, ו), אָחוּז בְּחַבְלֵי־בוּץ (אסתר א, ו). והנפעל נֶֽאֱחַז בַּסְּבַךְ (בראשית כב, יג), כַּדָּגִים שֶׁנֶּֽאֱחָזִים (קהלת ט, יב), וַיֵּאָֽחֲזוּ בָהּ (בראשית מו, כז), וְנֹֽאחֲזוּ בְתֹֽכְכֶם (במדבר לב, ל). והפועל הכבד [הָפְעַל] וְכֶבֶשׁ בַּזָּהָב לַכִּסֵּא מָֽאֳחָזִים (דברי הימים ב' ט, יח). וכבד אחר [פִּעֵל] מְאַחֵז פְּנֵי־כִסֵּה (איוב כו, ט). ופירוש וַיֶּֽאֱחֹז אֶת־הַבַּיִת (מלכים א' ו, י), קרה אותו בעצי ארזים, וכן תרגם יונתן וְטַלֵיל יַת בֵּיתָא, ואמר בו לשון אחיזה. לפי שהקורות אוחזות בכותל זה ובכותל זה שכנגדו, כמו שאמר גם כן לְבִלְתִּי אֲחֹז בְּקִירוֹת הַבָּֽיִת (מלכים א' ו, ו). ומענין זה אחוזה תְּנוּ לִי אֲחֻזַּת־קֶבֶר (בראשית כג, ד), וְהָיוּ לָכֶם לַֽאֲחֻזָּֽה (ויקרא כה, מה), נקראת הנחלה כן, לפי שהאדם נאחז במקום ומוחזק בעבורה, כמו שאמר וַיֵּאָֽחֲזוּ בָהּ (בראשית מו, כז), וְנֹֽאחֲזוּ בְתֹֽכְכֶם (במדבר לב, ל). וַֽאֲחֻזַּת מֵֽרֵעֵהוּ (בראשית כו, כו) שם איש. והמסורת עליו לית שום בר נש. ודעת התרגום וְסִיעַת מְרַחֲמוֹהִי. ונקראת חברת האיש אחוזה, לפי שנאחזים בו ולא יפרדו ממנו בצאתו ובבאו.

אחל   
אַֽחֲלֵי אֲדֹנִי (מלכים ב' ה, ג), אַֽחֲלַי יִכֹּנוּ דְרָכָי (תהלים קיט, ה), פירשם רבי יונה לשון תכלית, כלומר תכלית מה שאפשר שיועיל לו ומה שיוכל לעשותו, שיעמוד לפני הנביא. והנכון בעיני שיהיו מענין וַיְחַל מֹשֶׁה (שמות לב, יא), חַלּוּ־נָא פְנֵי־אֵל (מלאכי א, ט) ומשרשם, שהם ענין תחנה ובקשה והאל"ף נוספת, ויאמר לאחד אחל ולרבים אחלים ובסמוך אַחֲלֵי אדני, ופירושו תחנות אדני ובקשותיו יהיו לפני הנביא אשר בשמרון, או יאסוף אותו מצרעתו, וכן פירוש אַֽחֲלַי יִכֹּנוּ דְרָכָי, כלומר תחנותי ובקשתי, שיכונו דרכי לשמור חקיך, כדרך תָּכִין לִבָּם (תהלים י, יז). ורבינו האיי ז"ל פירשם, כמו אַשְׁרֵי, וְאַשְׁרַי, וכן תרגום יונתן אַֽחֲלֵי אֲדֹנִי, טוּבֵי רִבּוֹנִי.

אחר   
וַיֵּֽלְכוּ אֲחֹרַנִּית (בראשית ט, כג), וְאַתָּה הֲסִבֹּתָ אֶת־לִבָּם אֲחֹֽרַנִּֽית (מלכים א' יח, לז), פירש רבינו סעדיה ז"ל הסבות את לבם, שהיה עד עתה אחורנית. ואדני אבי ז"ל פירש הֲסִבֹּתָ אֶת־לִבָּם אֲחֹֽרַנִּֽית, מאמונת הבעל כי הכירו כי שקר נסכו. ומשקל אחר, וַיִּֽהְיוּ לְאָחוֹר וְלֹא לְפָנִֽים (ירמיה ז, כד), וקבוצו אחורים, ובסמוך אֲחֹרֵי הַמִּשְׁכָּֽן (שמות כו, יב). ומשקל אחר, וְאַחַר כֵּן תָּבוֹא אֵלֶיהָ (דברים כא, יג). ומשקל אחר, טוֹב אַֽחֲרִית דָּבָר מֵרֵֽאשִׁיתוֹ (קהלת ז, ח), ונקרא השכר אחרית, לפי שהוא סוף המעשה, כִּי אִם־יֵשׁ אַֽחֲרִית וְתִקְוָתְךָ לֹא תִכָּרֵֽת (משלי כג, יח), לָתֵת לָכֶם אַֽחֲרִית וְתִקְוָֽה (ירמיה כט, יא), אִם־מָצָאתָ וְיֵשׁ אַֽחֲרִית (משלי כד, יד). ומשקל אחר, לָאַֽחֲרֹנָה יִסְעוּ (במדבר ב, לא). והקבוץ מן אחר אַֽחֲרֵי מוֹת מֹשֶׁה (יהושע א, א), וַיַּכֵּהוּ אַבְנֵר בְּאַֽחֲרֵי הַֽחֲנִית (שמואל ב' ב, כג), פירוש, במה שאחרי החנית והוא עץ החנית. ועם הכנוי יקובץ בלשון רבים לעולם, וְאָזְנֶיךָ תִּשְׁמַעְנָה דָבָר מֵאַֽחֲרֶיךָ (ישעיה ל, כא), וַתַּבֵּט אִשְׁתּוֹ מֵאַֽחֲרָיו (בראשית יט, כו), פירוש אשתו שהיתה מאחריו הביטה אחריה, מוֹכִיחַ אָדָם אַֽחֲרַי (משלי כח, כג), כולם ענינם ידוע. ופירש הגאון רב סעדיה כן מוֹכִיחַ אָדָם אַֽחֲרַי אמר, כי הם דברי האל יתברך מוכיח אדם ללכת בחוקותי ולמלא אחרי, חן ימצא ממחליק לשון כי הוא מזיקהו. ואדני אבי ע"ה פירוש אַֽחֲרַי שם תאר ופירושו מוֹכִיחַ אָדָם, שהוא נסוג אחור חן ימצא. והתאר לְיוֹם אַֽחֲרֽוֹן (משלי לא, כב), אחרונים, אחרונה. ולאיש זולתו וְאִישׁ אַחֵר יִקָּחֶֽנָּה (דברים כ, ז), בְּגָדִים אֲחֵרִים (ויקרא ו, ד), בַּשָּׁנָה הָֽאַחֶֽרֶת (בראשית יז, כא), שֶֽׁבַע־שָׁנִים אֲחֵרֽוֹת (בראשית כט, ל). ונקרארת פאת המערב אָחוֹר, וְאָחוֹר וְֽלֹא־אָבִין לֽוֹ (איוב כג, ח), והים המערבי הַיָּם הָאַֽחֲרוֹן (דברים יא, כד), לפי שהפנים הם המזרח והאחור המערב, כי פני האדם אל זריחת השמש, ועל סדר זה נקראו דרום ימין, וצפון שמאל. ולמי שמעשיו באחרית והמתנה בא הפועל הכבד [פִּעֵל] לַֽמְאַֽחֲרִים עַל־הַיָּיִן (משלי כג, ל), וְלֹֽא־אֵחַר הַנַּעַר (בראשית לד, יט). ופירוש לַֽמְאַֽחֲרִים עַל־הַיָּיִן, שמתעכבים כל היום עד הערב על שתיית היין, וכן אמר מְאַֽחֲרֵי בַנֶּשֶׁף (ישעיה ה, יא), וכן פירוש מְאַֽחֲרֵי־שֶׁבֶת (תהלים קכז, ב), שמתעסקים כל היום במלאכתם עד הערב. וכתב אדני אבי ז"ל כי אינו כמו אלה כִּי־בֹא יָבֹא לֹא יְאַחֵֽר (חבקוק ב, ג), אבל פירושו לא יסוף כמו אחרית שהוא סוף, וכן תרגם יונתן יַקְשִׁב וְיִשְׁמַע לְאָחֽוֹר (ישעיה מב, כג) לְסוֹפָא. וכן הַגִּידוּ הָאֹֽתִיּוֹת לְאָחוֹר (ישעיה מא, כג) לְסוֹפָא, כלומר הבאות באחרית הימים. וכתב החכם ר' יעקב בן אלעזר וכבר נאמר, כי אַחַר וּבָנִיתָ בֵיתֶֽךָ (משלי כד, כו), צווי מזה, כמו פַּלַּג לְשׁוֹנָם (תהלים נה, י). וכבד אחר [הִפְעִיל] וַיֹּיחֶר [וַיּוֹחֶר] מִן־הַמּוֹעֵד (שמואל ב' כ, ה)ׄ והפועל קל וָֽאֵחַר עַד־עָֽתָּה (בראשית לב, ה). ונקראו בני האדם אחרית על שם שנשארו אחריו, וְאַֽחֲרִיתָם בַּחֶרֶב אֶהֱרֹג (עמוס ט, א). וְאַֽחֲרִֽיתְכֶן בְּסִירוֹת דּוּגָֽה (עמוס ד, ב), פירוש מיהם. וכן וְאַֽחֲרֵיהֶם בְּפִיהֶם יִרְצוּ סֶֽלָה (תהלים מט, יד). וכן וְלֹא לְאַֽחֲרִיתוֹ (דניאל יא, ד), כלומר שלא השאר המלכות לבנו וְאַֽחֲרִיתֵךְ בַּחֶרֶב תִּפּוֹל (יחזקאל כג, כה), פירוש עמך, כי זכר אַפֵּךְ וְאָזְנַיִךְ שהוא משל על הראשים, ואמר וְאַֽחֲרִיתֵךְ על העם כי הראש הוא ראשית ותחלה לעם כי הוא יוצא ובא לפניהם והעם לאחרית. וכן תרגם יונתן עַמִיךְ, ותרגם וְאַֽחֲרִיתֵךְ תֵּאָכֵל בָּאֵֽשׁ (יחזקאל כג, כה) וּשְׁפַר אַרְעִיךְ. וכן וְאַֽחֲרִיתָם בַּחֶרֶב אֶהֱרֹג (עמוס ט, א), אמר על העם. והכניס רבי יונה ענין אחר בזה השרש יִרְבּוּ עַצְּבוֹתָם אַחֵר מָהָרוּ (תהלים טז, ד), ופירש כך יהי רצון שירבו עצבות הממהרים אל המחלוקת, ואיננו נכון, כי לא מצאנו משרש מהר מבנין הקל מענין מהירות כי אם מענין מהר ומתן, מָהֹר יִמְהָרֶנָּה לּוֹ לְאִשָּֽׁה (שמות כב, טו). והנכון בעיני כי הוא מענין השני שיאמר לדבר זולתו אחר, ופירש הפסוק יִרְבּוּ עַצְּבוֹתָם המוהרים לאל אחר, כלומר שנותנין לאל אחר מהר ומתן ומקריבים קרבנות ומנסכים נסכים, ואחרית הפסוק יוכיח שאמר בַּל־אַסִּיךְ נִסְכֵּיהֶם מִדָּם (תהלים טז, ד).

אט   
וַיְהַלֵּךְ אַֽט (מלכים א' כא, כז), ענינו בנחת. ויש מפרשים מזה, וְאַט אֵלָיו אוֹכִֽיל (הושע יא, ד), וענינו בנחת אאכילהו ועוד נכתבו בשרש נטה. ומהענין הזה והשרש הזה לְאַט־לִי לַנַּעַר לְאַבְשָׁלוֹם (שמואל ב' יח, ה), הַהֹֽלְכִים לְאַט (ישעיה ח, ו), וְדָבָר לָאַט עִמָּֽךְ (איוב טו, יא), אֶתְנַֽהֲלָה לְאִטִּי (בראשית לג, יד), הלמ"ד בהם נוספת והיו"ד בלְאִטִּי נוספת, או הוא כנוי המדבר בעדו. ורבי יהודה אמר, שאלו הלמדי"ן שרשיות. וְדָֽרְשׁוּ אֶל־הָֽאֱלִילִים וְאֶל־הָאִטִּים (ישעיה יט, ג), מין ממיני הכשפים שנעשה בנחת ויתכן ששרשם אטט בראית הדגש באטּים. וכן כתב אדני אבי ז"ל ואמר, כי כן יקראו בלשון ערבי אלאטו"ט (אלאטיט). 

אטד   
גֹּרֶן הָֽאָטָד (בראשית נ, י). וְקוֹץ וְדַרְדַּר תרגם אונקלוס וְכוּבִין וְאַטְדִּין, והוא מין ממיני הקוצים קרדו"ן בלע"ז.

אטם   
אֹטֵם אָזְנוֹ מִשְּׁמֹעַ דָּמִים (ישעיה לג, טו), ענינו סותם, וכן אֹטֵם שְׂפָתָיו נָבֽוֹן (משלי יז, כח), חַלּוֹנֵי שְׁקֻפִים אֲטֻמִֽים (מלכים א' ו, ד), כמו שתרגם יונתן פְּתִיחָן מִלְגָיו וּסְתִימָן מִלְבָרָא, כלומר רחבים מבפנים וצרים מבחוץ כמו שעושין אותן היום. ובדברי רבותינו ז"ל (מנחות פו,ע"ב), מצאנו בהפך זה. והנני עתיד לזוכרו עוד בשרש שׁקף. וכן פירוש וְהַֽחַלּוֹנִים הָֽאֲטֻמוֹת (יחזקאל מא, טז), שהיו צרים, לא שהיו סתומים מהכל, כי לא יקרא חלון, אם אינו פתוח. והכבד [הִפְעִיל] כמו פֶתֶן חֵרֵשׁ יַאְטֵם אָזְנֽוֹ (תהלים נח, ה).

אטן   
אֵטוּן מִצְרָֽיִם (משלי ז, טז), תרגום מֵֽיתְרֵיהֶֽם (שמות לה, יח) אַטּוּנֵיהוֹן, רוצה לומר כי הערש ובדיו חטובות ומתוקנות היטב, והוא מסו[ר]גל במיתרי הפשתן העשויים במצרים שהם נאים. 

אטר  
וְאַל־תֶּאְטַר עָלַי בְּאֵר פִּֽיהָ (תהלים סט, טז), ענינו אל תסתום, ומענינו נאמר אִישׁ אִטֵּר יַד־יְמִינוֹ (שופטים ג, טו), כלומר סתום יד ימינו שאינו עושה בה דבר והוא שמאלי. 

אי  
אֵי הֶבֶל אָחִיךָ (בראשית ד, ט), אֵי זֶה יִכְשַׁר הֲזֶה אוֹ־זֶה (קהלת יא, ו), אֵי זֶה סֵפֶר כְּרִיתוּת אִמְּכֶם (ישעיה נ, א), אֵי מִזֶּה תָּבוֹא (שמואל ב' א, ג), כלם ענין שאלה על הדבר. אך אֵי לָזֹאת אֶסְלַֽוח [אֶסְלַֽח] ־לָךְ (ירמיה ה, ז), הוא לשון קריאה, אומר אי לזאת אסלח כי בניך עזבוני וגו' ואין לך צדקה שאסלח לך בעבורה, או תהיה מלת אֵי חסרת כ"ף איך, ורוצה לומר איך לזאת הרעה אסלח לך כי בניך עזבוני. ואמר רבי יונה, כי אֵי מִזֶּה תָּבוֹא משפטו להיות, מאי זה מקום תבא. ואין צורך, רק פירושו מזה המקום שתבא אי הוא. ובתוספת ה"א ובדגש היו"ד ובצרי אַיֵּה הָֽאֲנָשִׁים (בראשית יט, ה), אַיֵּה הָעֵדֶר נִתַּן־לָךְ (ירמיה יג, כ), פירש רבי יונה כי אינו שאלה לדעת אבל הוא על דרך הפלאה והפלגה, כלומר ראה מה נחמד העדר הנתן לך, ואין צורך רק הוא כמשמעו. ופירש כי אֵיכָה, אֵיפֹה מלות מורכבות ממלת אֵי, והנכון שהן מלות בפני עצמן. וענין אחר בזה השרש ישֵׁב הָאִי הַזֶּה (ישעיה כ, ו), אִיֵּי כִתִּיִּים (ירמיה ב, י), מֵאֵלֶּה נִפְרְדוּ אִיֵּי הַגּוֹיִם (בראשית י, ה), וְשַׂמְתִּי נְהָרוֹת לָֽאִיִּים (ישעיה מב, טו), וּמֵֽאִיֵּי הַיָּֽם (ישעיה יא, יא), ענין כלם המחוזות שנהר או ים מקיפים אותם נקראו גם כן איים, כמו ישֵׁב הָאִי הַזֶּה שהוא אומר על ירושלים, כי פירוש מלת אי מחוז. וּלְרֽוֹזְנִים אֵו [אֵי] שֵׁכָֽר (משלי לא, ד), חסר נו"ן ומשפטו אין שכר, וכן אִי כָבוֹד (שמואל א' ד, כא), משפטו אין כבוד, ואם הוא בחירק, כמו וְאִין יֶשׁ־פֹּה תַֽחַת־יָֽדְךָ (שמואל א' כא, ט). ויתכן לפרש שניהן כמו אַיֵּה, ומלת אַל לַמְלָכִים עומדת במקום שנים, ופירושו ואל לרזנים שיאמרו איה שכר לשתות, וכן אִי כָבוֹד, כלומר איה כבוד, שאיננו בישראל היום. וענין אחר אִי־לָךְ אֶרֶץ שֶׁמַּלְכֵּךְ נָעַר (קהלת י, טו), וְאִילוֹ הָֽאֶחָד שֶׁיִּפּוֹל (קהלת ד, י), ענינם אוי, וְאִילוּ היא מלה אחת מורכבת משתי מלות. יְמַלֵּט אִֽי־נָקִי (איוב כב, ל), פירש רבי יונה, איש נקי, והנכון שהוא כמו ישֵׁב הָאִי הַזֶּה (ישעיה כ, ה) שהקדמנו ופירושו, כי הנקי ימלט כל האי בזכותו. וְאֶת־הָאַיָּה וְהַדַּיָּה לְמִינָֽהּ (דברים יד, יד), שם העוף, ואומרים שהוא יקרא אגס"א בלע"ז. וּפָֽגְשׁוּ צִיִּים אֶת־אִיִּים (ישעיוז לד, יד) שם חיות, ותרגם יונתן וְעָנָה אִיִּים בְּאַלְמְנוֹתָיו (ישעיה יג, כב) וִינַפְצוּן חֲתוּלִים. ויש מפרשים אִיִּים, כמו וְאֶת־הָאַיָּה, אגס"א בלע"ז.

איב  
וְאָֽיַבְתִּי אֶת־אֹיְבֶיךָ (שמות כג, כב). והשׁם וְאֵיבָה אָשִׁית (בראשית ג, טו)ׄ ענינו ענין שנאה. 

איד  
הֲלֹא־אֵיד לְעַוָּל (איוב לא, ג), גַּם־אֲנִי בְּאֵֽידְכֶם אֶשְׂחָק (משלי א, כו), ענין צער ומקרה רע. וענין אחר וְאֵד יַֽעֲלֶה מִן־הָאָרֶץ (בראשית ב, ו) פירושו ענן, כלומר על ידי גשם שהשקה ארז כידי פני האדמה הצמיח הקדוש ברוך הוא העשבים והעצים, וכן יָזֹקּוּ מָטָר לְאֵדֽוֹ (איוב לו, כז). ופירש אדני אבי ע"ה יזוקו העננים מטר בעבור אידו, והוא העשן העולה מן הארץ בעבור החום, יקרא בערבי בכא"ר, בכו"ר בלע"ז, והוא איד יעלה מן הארץ וכי כאשר יעלה אותו האיד מן הארץ ויפגע בעבים ירדו הגשמים, משל לעשן העולה מן הקדירה כשיעלה למכסה יזלו מיד מים. ופירש רבינו סעדיה ז"ל, וְאֵד יַֽעֲלֶה ולא איד, ומלת אין עומדת במקום שנים, וכן פירש כי לא היה בתחלת העולם לא אדם שיזרע ולא איד שיעלה, אלא ברא הקדוש ברוך הוא בגזרותיו הכל מתוקן, ונכון הוא זה הפירוש מכל אשר מפרשים בו. 

איך  
אֵיךְ תֹּֽאמְרִי לֹא נִטְמֵאתִי (ירמיה ב, כג), ובתוספת ה"א אֲהָהּ אֲדֹנִי אֵיכָה נַֽעֲשֶֽׂה (מלכים ב' ו, טו), אֵיכָה נֵדַע אֶת־הַדָּבָר (דברים יח, כא), אֵיכָה יָשְׁבָה בָדָד (איכה א, א), ובכפל הכ"ף כִּי אֵיכָכָה אוּכַל וְֽרָאִיתִי (אסתר ח, ו), וְאֵֽיכָכָה אוּכַל וְֽרָאִיתִי (שם ח, ו), והם מלרע, ומלעיל אֵיכָכָה אֶלְבָּשֶׁנָּה (שיר השירים ה, ג), אֵיכָכָה אֲטַנְּפֵֽם (שיר השירים ה, ג) כולם ענין אחד, אבל יש מהם שאלה על תכונת הדבר, האיך נעשה? והוא איכה נעשה? אֵיכָה נֵדַע אֶת־הַדָּבָר, אֵיכָה יַֽעַבְדוּ הַגּוֹיִם הָאֵלֶּה (דברים יב, ל). ויש מהם שאלה על דרך התימה, והוא אֵיכָה יָשְׁבָה, אֵיךְ תֹּֽאמְרִי, אֵיכָכָה אוּכַל, אֵיכָכָה אֶלְבָּשֶׁנָּה. ויש בלשון אנה, אֵיכָה תִרְעֶה אֵיכָה תַּרְבִּיץ (שיר השירים א, ז), ובחולם וַיֹּאמֶר לְכוּ וּרְאוּ אֵיכֹה הוּא (מלכים ב' ו, יג), ענינם אנה תרעה, אנה תרביץ, אנה הוא. 

איל   
כְּגֶבֶר אֵֽין־אֱיָֽל (תהלים פח, ה), פירוש כח, וכן אֱיָלוּתִי לְעֶזְרָתִי חֽוּשָׁה (תהלים כב, כ), אבל הוא בסימן נקבה כמו עזרתי. ופעמים עי"ן הפעל נחה יֶשׁ־לְאֵל יָדִי (בראשית לא, כט), ואין לְאֵל ידיך (דברים כה, לב), כִּי יֶשׁ־לְאֵל יָדָֽם (מיכה ב, א). ושם במשקל אחר, אוֹל בפלס אוֹר, וּבָרִיא אוּלָֽם (תהלים עג, ד), ופירושו ובריא כחם. והתאר הָאֵל י"י (ישעיה מב, ה), כלומר התקיף, מִֽי־כָמֹכָה בָּֽאֵלִם (שמות טו, יא), הָבוּ לַֽי"י בְּנֵי אֵלִים (תהלים כט, א), והם המלכים. ובְּנֵי איננו סמוך, כמו בְּנֵי שִׁלֵּשִׁים (בראשית נ, כג), או הם הכוכבים, ובני סמוך ואומר בני על הככבים ואלים על המלאכים, כמו שאומר בְּרָן־יַחַד כּוֹכְבֵי בֹקֶר וַיָּרִיעוּ כָּל־בְּנֵי אֱלֹהִֽים (איוב לח, ז), וכן וְאֶתְּנֵהוּ בְּיַד אֵיל גּוֹיִם (יחזקאל לא, יא), והוא כתוב ביו"ד למדינחאי והמסורת עליו לית מלא בחול, ופירושו תקיף הגוים והוא נבוכדנצר, וכן וְאֶת־אֵילֵי הָאָרֶץ לָקָֽח (יחזקאל יז, יג), תקיפי הארץ, והוא כתוב ביו"ד, אבל יְֽדַבְּרוּ־לוֹ אֵלֵי גִבּוֹרִים (יחזקאל לב, כא), בלא יו"ד והמסרת עליו לית חסר. ורבי יהודה כתב ונכתב התאר ביו"ד, יְֽדַבְּרוּ־לוֹ אֵלֵי גִבּוֹרִים, ואולי הסופר טעה וחסר, כי אולי הוא כתב כן ונכתב התאר ביו"ד וְאֶתְּנֵהוּ בְּיַד אֵיל גּוֹיִם, ואחר כך כתב אֵילֵי הָאָרֶץ, ואֵלֵי גִבּוֹרִים, ולא כתב עליהם מי ביו"ד ומי בלא יו"ד, ועל אֵיל גּוֹיִם אמר שנכתב ביו"ד, וכן הוא כתב ביו"ד למדינחאי אבל למערבאי הוא חסר, וכדאי הוא אותו חכם שנדינהו לזכות בכל אשר נוכל, כי הוא האיר עיני כל הבאים אחריו בדקדוק ולשון המקרא, ואמת כי מצאנו במקצת ספרים אילי גבורים ביו"ד, אלא שאנחנו סומכין על המסרה אשר בספרים, אשר מצאנוה חסר, והמסרה עליו לית חסר, וְקֹרָא לָהֶם אֵילֵי הַצֶּדֶק (ישעיה סא, ג), או יהיה אֵלֵי מן אלה ואלים, לפי שאמר מַטַּע י"י לְהִתְפָּאֵֽר.  וּמִצְרַיִם אָדָם וְֽלֹא־אֵל (ישעיה לא, ג), ולא מלאך, ויתכן להיות מן השרש הזה כְּאֵלָה נֹבֶלֶת עָלֶהָ (ישעיה א, ל), כִּי יֵבֹשׁוּ מֵאֵילִים (ישעיה א, כט), והדומים להם, ועוד נכתבם בשרש אלה. אַיָּל וּֽצְבִי (דברים יד, ה), אַיָּלָה שְׁלֻחָה (בראשית מט, כא), גַם־אַיֶּלֶת בַּשָּׂדֶה (ירמיה יד, ה), על משקל עִוֶּרֶת. כְּאַיָּל תַּֽעֲרֹג עַל־אֲפִֽיקֵי־מָיִם (תהלים מב, ב) בא בלשון נקבה, כי אַיָּל הוא שם כללש כולל זכרים ונקבות, כמו וַֽיְהִי־לִי שׁוֹר וַֽחֲמוֹר (בראשית לב, ו), ואמר לשון נקבה רצונו לומר עדת האילים, כי האילים ילכו ביחד הרבה עדרים עדרים והיא חיה ידועה. וכן דרך משל אַיֶּלֶת אֲהָבִים וְֽיַֽעֲלַת־חֵן (משלי ה, יט), אוֹ בְּאַיְלוֹת הַשָּׂדֶה (שיר השירים ב, ז), אַיֶּלֶת הַשַּׁחַר (תהלים כב, א), והוא כוכב הבקר. ויש מפרשים אַיֶּלֶת הַשַּׁחַר מהענין הראשון, כלומר בכח עלות השחר, והנכון שׁאַיֶּלֶת הַשַּׁחַר משל לכנסת ישראל, כמו שהמשיל אותם לאילות בשיר השירים, וכן אל שחר כמו מִי־זֹאת הַנִּשְׁקָפָה כְּמוֹ־שָׁחַר (שיר השירים ו, י), וכל המזמור הוא על כנסת ישראל בהיותם בגלות. אַיִל תָּמִים מִן־הַצֹּאן (ויקרא ה, טו), הכבש הגדול יותר מבן שנה יקרא איל, וּמֵאָה אֶלֶף אֵילִים צָֽמֶר (מלכים ב' ג, ד), חסר הנסמך, ופירוש אֵילִים אלי צמר, כלומר בעלי צמר שלא היו גזוזים. אֵיל פָּארָן (בראשית יד, ו), עִם־אֵלוֹן מֻצָּב אֲשֶׁר בִּשְׁכֶֽם (שופטים ט, ו), בְּאֵֽלֹנֵי מַמְרֵא (בראשית יח, א), כמו שאמר התרגום מֵשְׁרֵי. ופירוש אֵלוֹן מֻצָּב, שהיה באותו המישור דבר מוצב, כגון אבן או זולתה ויחם המישור אל אותו הדבר המוצב להכרת המקום. הָאַיִל מְזוּזוֹת חֲמִשִֽׁית (מלכים א' ו, לא), וְאֶל־אַיִל תִּֽמֹרִֽים (יחזקאל מ, טז), וּמִדָּה אַחַת לָאֵילִם מִפֹּה וּמִפּֽוֹ (יחזקאל מ, י), ענים מזוזות. וְאֵֽלַמָּיו (יחזקאל מ, כט) ענינם כיפה. 

אים   
אָיֹם וְנוֹרָא (חבקוק א, ז), אֲיֻמָּה כַּנִּדְגָּלֽוֹת (שיר השירים ו, י). והשׁם וְהִנֵּה אֵימָה (בראשית טו, יב), ובסמוך אֵימַת מֶלֶךְ (משלי כ, ב), ובקבוץ הנקבות וְאֵימוֹת מָוֶת (תהלים נה, ה). אֵימָתָה וָפַחַד (שמות טו, טו) נכפל בו סימן הנקבה כמו שנכפל יְשׁוּעָתָה (תהלים ג, ג). ובקבוץ הזכרים יַֽהֲלֹךְ עָלָיו אֵמִֽים (איוב כ, כה), נָשָׂאתִי אֵמֶיךָ (תהלים פח, טז), הָֽאֵמִים לְפָנִים (דברים ב, י) הם הענקים ונקראו כן לפי שתפול אימה ופחד על רואיהם, וּבָֽאֵימִים יִתְהֹלָֽלוּ (ירמיה נ, לח), הם הפסילים וקראם אימים על גנאי כמו עצבים או נקראו כן לפי שהעוברים אותם יפחדו מהם, וענין כלם פחד ויראה. 

אין  
מֵאַיִן אַתֶּם (בראשית כט, ד), מֵאַיִן יָבֹא עֶזְרִֽי (תהלים קכא, א), ענינו על שאלת מקום כמו אנה. וענין אחר כמו לא. וְאִם־אַיִן מֵתָה אָנֹֽכִי (בראשית ל, א), הוֹי כִּי גָדוֹל הַיּוֹם הַהוּא מֵאַיִן כָּמֹהוּ (ירמיה ל, ז). וברפיון עי"ן הפועל אֵין זוּלָֽתְךָ (רות ד, ד), לְאֵין נָכוֹן לוֹ (נחמיה ח, יא), מֵאֵין כָּמוֹךָ (ירמיה י, ו). הֵן־אַתֶּם מֵאַיִן (ישעיה מא, כד), כלומר מאפס. כְּאַיִן שֻׁפְּכֻה [שֻׁפְּכֻו] אֲשֻׁרָֽי (תהלים עג, ב), ענינו כמעט כלומר מאפס ומן וְאִין יֶשׁ־פֹּה תַֽחַת־יָֽדְךָ (שמואל א' כא, ט), כמו אֵין בצירי כמו בִּן ובֵן, נִיר וְנֵר, רֵישׁ וְרִישׁ, והוא על דרך שאלה, כלומר והלא יש תחת ירך, אך מלת לֹא תשתמש בפנים שלא תשתמש מלת אין, ומלת אֵין תשתמש במקומות שלא תשמש לא, ואף על פי ששניהם ענין אחד, כי לא תאמר אֵין על העוברים והעתידים, לא תאמר אֵין פעל ואין יפעול אך תאמר לא פעל ולא יפעול, אך מלת אֵין נופלת על השמות ועל המלין בכל ענין ועל בינוני בדרך הודעה או בדרך הסתר. בדרך הודעה, כמו אֵינֶנִּי נֹתֵן לָכֶם תֶּֽבֶן (שמות ה, י), וְאִם־אֵֽינְךָ מֵשִׁיב (בראשית כ, ו), ובדרך ההסתר וְאֵֽין־דֹּבֵר אֵלָיו דָּבָר (איוב ב, יג), וְאֵין־אֹמֵר הָשַֽׁב (ישעיה מב, כב), ר"ל אין מי שדובר אליו דבר, אין מי שאמר השב. ובאה מלת אֵין על העתיד, כִּי־אֵין הַמֶּלֶךְ יוּכַל אֶתְכֶם דָּבָֽר (ירמיה לח, ה), לפי שמלת יוכל אף על פי שהוא עתיד הוא במקום בנוני שהוא התאר כמו שבאו רבים מן העתידים במקום הכינויים, ולפיכך נקשרה בו מלת אין כי הוא כמו שיאמר אין המלך יָכוֹל אתכם דבר, ואף על פי כן לא נהגו בזה השימוש כדי שלא יטעה אדם להשתמש בו עם מי שהוא עתיד לגמרי. גם יתכן לומר כי אמר כן לפי שנקשרה מלת אין עם המלך לא עם יוכל, רצונו לומר איננו המלך שיוכל אתכם דבר. ומלת לֹא נופלת על העוברים והעתידים בכל ענין וכן על הבינונים, כמו וְלֹֽא־יוֹדֵעַ עַוָּל בֹּֽשֶׁת (צפניה ג, ה) שהוא נופל על אדם מיוחד, אבל באמרו וְאֵין רֹאֶה וְאֵין יוֹדֵעַ וְאֵין מֵקִיץ (שמואל א' כו, יב) אם היה אומר לא ראה ולא מקיץ לא היה מתבונן החפץ ממנו, אלא היה מתבונן שהוא אומר על אדם מיוחד, כאמרו פלוני זה לא רואה ולא מקיץ. ועל השמות אם תבא הודעה עמו שיבא על דבר מיוחד, כמו, כִּי לֹֽא־דָבָר רֵק הוּא מִכֶּם (דברים ל, מז), כי אם לא היה אומר־ מלת הוא שהיא הודעה מן ההודעות לא היתה מלת לא נופלת על דבר אך היינו אומרים אין דבר רק מכם, כמו וְאֵין דָּבָר חַי־י"י (שמואל א' כ, כא). וכן הוּא־בֵן לֹא חָכָם (הושע יג, יג), מלת הוא תיחד הנדבר לפיכך אמר לא חכם,  ואילו אמרו אין חכם לא יתבונן ממנו על אדם מיוחד אלא על כלל כמו שיאמרו אין חכם בעיר, אלא אם יאמר כן עם [עם] הודעת הכנוי והוא בן איננו חכם, אבל בשאמר לֹֽא־אֲדֹנִים לָאֵלֶּה (מלכים א' כב, יז), יתבונן גם החפץ ממנו כמו אם היה אומר אין אדנים לאלה, ולכן מלת לא איננה נדבקת עם הכנוים כמו מלת אין, ועל זה הדרך והדומה לו תמצאם, בין ותדע.

איף    
אֵיפָה וְאֵיפָה (משלי כ, י) ובסמוך אֵיפַת הַקָּלִיא הַזֶּה (שמואל א' יז, טו), ובא בסמוך כְּאֵיפָה שְׂעֹרִֽים (רות ב, יז). וכבר זכרנוהו עם דומיהם בחלק הדקדוק, והיא מדה אצלם שהיא שלש סאין והיא מדת היבש. ומלה אחת בזה השרש מענין אחר ומשקל אחר, אֵיפֹה הָיִיתָ בְּיָסְדִי־אָרֶץ (איוב לח, ד), כמו אנה, מִֽי־אֵפוֹא הוּא הַצָּֽד־צַיִד (בראשית כו, לג), תחסר ו"ו התוספת ומשפטו מי ואיפוא, וכן שֶׁמֶשׁ יָרֵחַ עָמַד זְבֻלָה (חבקוק ג, יא), משפטו שמש וירח, ופירוש הפסוק מי הוא ואנה הוא הצד ציד ויבא לי. ובענין שאלה אחרת אֵיפֹה הָֽאֲנָשִׁים אֲשֶׁר הֲרַגְתֶּם בְּתָבוֹר (שופטים ח, יח), כלומר מה תארם. ובענין אחר מַה־לָּךְ אֵפוֹא (ישעיה כב, א), וּלְכָה אֵפוֹא (בראשית כז, לז), ענינם עתה. ויש אומרים בי המלה הזאת מורכבת משתי מלות אי פֹה, כי פֹה הוא מקום ואֵי שאלה עליו, ואנחנו לא גזרנו עליו שיהיה שרש המלה איף אלא שקרוב אצלנו להיותה מלה אחרת נאמרת על ענינים משתנים כמו שכתבנו, ואם תהיה מורכבת ממלת וּפֹה אַשְׁלִיךְ (יהושע יח, ח), לא היה נמצאת המלה ההיא כי אם בענין אחד. ונחלפה המלה הזאת בכתיבה אבל בקריאה היא אחת פעמים עם הה"א כמו אֵיפֹה הֵם רֹעִֽים (בראשית לז, טז), אֵיפֹה הָֽאֲנָשִׁים (שופטים ח, יח), אֵיפֹה שְׁמוּאֵל וְדָוִד (שמואל א' יט, כב), וַיֹּֽאמֶר־לוֹ הַמֶּלֶךְ אֵיפֹה הוּא (שמואל ב' ט, ד), אֵלֶּה אֵיפֹה הֵֽם (ישעיה מט, כא), אֵיפֹה לֹא שֻׁגַּלְתְּ (ירמיה ג, ב), וְאִישׁ אַל־יֵדַע אֵיפֹה אַתֶּֽם (ירמיה לו, יט), וְאֵיפֹה יְשָׁרִים נִכְחָֽדוּ (איוב ד, ז), אֵיפֹה הָיִיתָ בְּיָסְדִי־אָרֶץ (איוב לח, ד), אֵיפֹה לִקַּטְתְּ (רות ב, יט)ׄ אלה עשרה הם כתובים ה"א על פי המסורת והקבלה וארבעה כתובים בו"ו, אִם־לֹא אֵפוֹ (איוב ט, כד), מִֽי־יִתֵּן אֵפוֹ וְיִכָּֽתְבוּן מִלָּי (איוב יט, כג), דְּֽעוּ־אֵפוֹ (איוב יט, ו), אֵפוֹ תִקְוָתִי (איוב יז, טו), ושאר איפוא כתובין בו"ו אל"ף.

אישׁ  
מַכֵּה אִישׁ וָמֵת (שמות כא, יב)ׄ אַשְׁרֵי־אִישׁ יָרֵא אֶת־י"י (תהלים קיב, א), אַֽשְֽׁרֵי־הָאִישׁ אֲשֶׁר לֹא הָלַךְ (תהלים א, א), כולל זכר ונקבה איש ואשה לזכר לבדו לפי שזכר אשה לצדו, וכן בלא זכר אשה כשיורה ענין הפסוק עליו וקבוץ איש אֲלֵיכֶם אִישִׁים אֶקְרָא (משלי ח, ד), ונדגשה שי"ן אשה לחסרון יו"ד הנחה מאיש, ובסמוך הוקל אֵשֶׁת אוריה וְאֵשֶׁת מִדְוָנִים [מִדְיָנִים] (משלי כז, טו). ופעמים בא אשת במוכרת, נֵפֶל אֵשֶׁת (תהלים נח, ט), וְרָאִיתָ בַּשִּׁבְיָה אֵשֶׁת יְפַת־תֹּאַר (דברים כא, יא), כְּמוֹ אֵשֶׁת לֵדָֽה (ירמיה יג, כא), אֵשֶׁת בַּֽעֲלַת־אוֹב (שמואל א' כא, ז), הָבָה אֶת־אִשְׁתִּי (בראשית כט, כא), אֶת־אֲבִימֶלֶךְ וְאֶת־אִשְׁתּוֹ (בראשית כ, יז), הִנֵּה אִשְׁתְּךָ (בראשית יב, יט), כולם בחירק האל"ף. ובא בסגול האל"ף אֶשְׁתְּךָ כְּגֶפֶן פֹּרִיָּה (תהלים קכח, ג)  והקבוץ מן אשה אִשֹּׁת הַזִּמָּֽה (יחזקאל כג, מד), אבל נשים הוא משרש אנש ושם נכתבנו. ועל הכלל מֵאָה אִישׁ (מלכים א' יח, יג), אִישׁ יִשְׂרָאֵֽל (דברים כט, ט), וכל דבר יקרא איש ואשה ואף על פי שאינו אדם, כמו שנאמר בכרובים וּפְנֵיהֶם אִישׁ אֶל־אָחִיו (שמות כה, כ), וביריעות אִשָּׁה אֶל־אֲחֹתָהּ (שמות כו, ג), ובכוכבים אִישׁ לֹא נֶעְדָּֽר (ישעיה מ, כו), ובבהמה אִישׁ וְאִשְׁתּוֹ (בראשית ז, ב). והגדול ובעל הדבר וראשו יקרא איש, כמו גִּדְעוֹן בֶּן־יוֹאָשׁ אִישׁ יִשְׂרָאֵל (שופטים ו, יד), רוצה לומר גדול ישראל וראשו, הֲלֽוֹא־אִישׁ אַתָּה וּמִי כָמוֹךָ בְּיִשְׂרָאֵל (שמואל א' כו, טו), כלומר הלא גדול אתה, י"י אִישׁ מִלְחָמָה (שמות טו, ג), כלומר גדול ובעל מלחמה, אִם־תִּמְצְאוּ אִישׁ (ירמיה ה, ג) כלומר איש גדול בעל מעשים טובים, ופירושו לפניו אִם־יֵשׁ עֹשֶׂה מִשְׁפָּט וצדקה, וכן גַּם־בְּנֵי אָדָם גַּם־בְּנֵי־אִישׁ (תהלים מט, ג), בני אדם אמר על ההמון ובני איש על הגדולים, וְאִישָׁהּ זָקֵֽן (מלאכים ב' ד, יד) בעלה, וְאִם־אִישׁ שְׂפָתַיִם יִצְדָּֽק (איוב יא, ב) בעל שפתים, כלומר בעל הלשון ומי שמתקן טעונותיו במיטב דבריו. וכבר בא איש חסר יו"ד ואומרים כי האל"ף היא תמורת יו"ד אִם־אִשׁ לְהֵמִין וּלְהַשְׂמִיל (שמואל ב' יד, יט), עוֹד הַאִשׁ בֵּית רָשָׁע (מיכה ו, י). ובעל המסרה חשב עמהם אִישׁ רֵעִים לְהִתְרוֹעֵעַ (משלי יח, כג), והוא מן ג' סבירין יש, אבל זה הוא מלא. וכן תרגם יונתן אִם־אִשׁ לְהֵמִין אִם אִית לְמִסְטֵי לְיַמִינָא, וכן עוֹד הַאִשׁ בֵּית רָשָׁע עוֹד הַאִית בֵּית רְשִׁיעָא. וה"א הַאִשׁ פתוחה כי היא לתימה כמו היש. ואדוני אבי ז"ל פירשו כמו אִשׁ אלהים ופירוש עוֹד כמו עוֹד יְֽהַלְלוּךָ סֶּֽלָה (תהלים פד, ה), רוצה לומר כל הימים תהיה הָאִשׁ בבית רשע בעבור אוצרות רשע, ויהיה אִשׁ בחירק כמו אֵשׁ בצרי כמו, חִין וְחֵן, בִּין ובֵן ויפה פירש, לולי שהה"א פתוחה שידמה שהיא לתימה, וכן נמצא במסרה שנים פתחין חד חסר וחד מלא. ויש לפרש אִם־אִשׁ לְהֵמִין וּלְהַשְׂמִיל כמשמעו, וכן עוֹד הַאִשׁ בֵּית רָשָׁע וכן פירשו החכם רבי אברהם ז"ל, כלומר האיש הנכבד בעיר עודנו מחזיק ברשעתו אחר ששמע קול הקריאה יש בביתו בבית רשע אוצרות רשע. וטוב הוא הפירוש, אלא שגם הוא לא פנה אל פתחות הה"א. וַיַּכּוּ אִישׁ אִישׁוֹ (מלכים א' כ, כ), כל אחד מהם הרג האחד הבא לנגדו, זה הוא כנוי אִישׁוֹ. כְּאִישׁוֹן עֵינֽוֹ (דברים לב, י), פירוש בת עינו, וקראה כן מפני שנראית בה צורת איש לפיכך סמך אִישׁוֹן על בת ואמר שָׁמְרֵנִי כְּאִישׁוֹן בַּת־עָיִן (תהלים יז, ח). וכתב אדני אבי ז"ל כי אמר אִישׁוֹן להקטין, לפי שהצורה נראית בעין קטנה. וכן דרך העברים להוסיף אותיות להקטין, כמו שַׁבַּת שַׁבָּתוֹן (ויקרא טז, לא), שַׁבַּת אמר על יום השבת מערב ועד ערב ושַׁבָּתוֹן על התוספת שמוסיפין מחול על הקדש. וכן הַֽאֲמִינוֹן אָחִיךְ (שמואל ב' יג, כ), הוסיף בו אות להקטינו, וכן דרך לשון הלעז שמוסיפין אותיות להקטין הדבר, או קראה כן מפני שהיא שחורה, כמו בְּאִישׁוֹן לַיְלָה וַֽאֲפֵלָֽה (משלי ז' ב), שפירושו בשחרות הלילה, וכן במשקל אחר בנפול עי"ן הפועל בֶּאֱישׁוּן [בֶּאֱשׁוּן] חֹֽשֶׁךְ (משלי כ, כ).

אית  
אֵיתָן מֽוֹשָׁבֶךָ (במדבר כד, כא), אֶל־נַחַל אֵיתָן אֲשֶׁר לֹא־יֵֽעָבֵד בּוֹ (דברים כא, ד), גּוֹי אֵיתָן (ירמיה ה, טו), ומשקלו בִּיתָן, ואם זה בצרי וזה בחירק ענין כלם ענין חוזק והם שמות התואר. וַתֵּשֶׁב בְּאֵיתָן (בראשית מט, כד) פירושו במקום איתן, וְאֵֽתָנִים יְסַלֵּֽף (איוב יב, יט), פירוש החזקים בטענותיהם ובמיטב הדבור, וְהָאֵֽתָנִים מֹסְדֵי אָרֶץ (מיכה ו, ב) החזקים, בְּיֶרַח הָאֵֽתָנִים (מלכים א' ח, ב), הוא תשרי ונקרא כן לטעם שאמרו רבותינו ז"ל (ראש השנה יא, ע"א) שנולדו בו איתני עולם, או רמז למועדים הנכבדים והחזקים אשר בו. ואדני אבי ז"ל פירש כי לפי שאוספין בו לחם ויין ופירות נקרא כן. ויונתן תרגם בְּיַרְחָא דְעַתִּיקַיָא דְקָרָן לֵיהּ יַרְחָא קַדְמָאָה [בְּחַגָא] וּכְעַן הוּא יַרְחָא שְׁבִיעָאָה, כלומר קודם שיצאו ישראל ממצרים היה החדש הראשון בשנה אבל אחר כן הוא שביעי כי ניסן הוא החדש הראשון כמו שאמר הכתוב הַחֹדֶשׁ הַזֶּה לָכֶם רֹאשׁ חֳדָשִׁים (שמות יב, ב). וכן פירש אדני אבי ז"ל אֶל־נַחַל אֵיתָן מקום דשן ושמן, וְדֶרֶךְ בֹּֽגְדִים אֵיתָֽן (משלי יג, טו), בענין קשה, כל אלו הם תואר. והשׁם נַֽהֲרוֹת אֵיתָֽן (תהלים עד, טו), וַיָּשָׁב הַיָּם לִפְנוֹת בֹּקֶר לְאֵיתָנוֹ (שמות יד, כז)  והנו"נין בכלם נוספות. ויתכן שהנו"נין שרש והיו"דים נוספות כיו"ד הֵיכָל, הֵידָר. ופירוש אל נחל איתן מקום קשה שאינו נעבד. ובמשנה (סוטה מה, ע"ב) אל נחל איתן כמשמעו קשה, ואף על פי שאין איתן כשר. ולפירוש אדני אבי ז"ל שפירש מקום דשן ושמן פירוש אֲשֶׁר לֹא־יֵֽעָבֵד בּוֹ וְלֹא יִזָּרֵעַ (דברים כא, ד), מכאן ולהבא, וכן פירושו. והטעם כי לפיכך יהיו נזהרים ונשמרים במחוזות גבולם שלא ימצא שם חלל, כדי שלא יאבד מהם מבחר אחוזתם ויבערו אנשי דמים. וכן דעת רבותינו ז"ל (סוטה טו, ע"ב) כי לא יעבד בו ולא יזרע להבא. ואמרו במשנה (שם מה, ע"ב) ומקומה אסור מלזרוע ומלעבוד, ומותר לסרוק שם פשתן ולנקר שם אבנים, פירוש דברים שאינם עבודה בגופה של קרקע. הַשַּׁעַר הָֽיאִתוֹן [הָֽאִיתוֹן] (יחזקאל מ, טו), השער האמצעי, כתרגומו תַּרְעָא מְצִיעָאָה, ויש לפרשו מענין ביאה, לפי שבאותו השער היו נכנסין הבאים בעזרה להתפלל, לפי שהיה מתכוין כנגד פתח ההיכל, כמו אָתָא בֹקֶר (ישעיה כא, יב). 

אך   
שָׂא נָא חַטָּאתִי אַךְ הַפַּעַם (שמות י, יז), וַֽאֲדַבְּרָה אַךְ־הַפַּעַם (בראשית יח, לב), ענין רובם ידוע והוא למעט. ויש במקום אֲבָל, אַךְ בֶּֽעָשׂוֹר לַחֹדֶשׁ הַשְּׁבִיעִי הַזֶּה (ויקרא כג, כז), אַךְ אֶת־הַזָּהָב וְאֶת־הַכָּסֶף (במדבר לא, כב), אַךְ בְּמֵי נִדָּה יִתְחַטָּא (במדבר לא, כג), אַךְ אֶת־שַׁבְּתֹתַי תִּשְׁמֹרוּ (שמות לא, יג), אַךְ אִם־יוֹם אוֹ יוֹמַיִם יַֽעֲמֹד (שמות כא, כא), אַךְ הֶעֱבַדְתַּנִי בְּחַטֹּאותֶיךָ (ישעיה מג, כד), אַךְ הִנֵּה אִשְׁתְּךָ הִוא (בראשית כו, ט), כל אלה והדומים להם יתפרשו בלשון אבל וכבר פירשתיו. ויש לאמת הדבר, אַךְ עַצְמִי וּבְשָׂרִי אָתָּה (בראשית כט, יד), אַךְ לַשֶּׁקֶר שָׁמַרְתִּי (שמואל א' כה, כא), אַךְ מֶֽלֶךְ־יִשְׂרָאֵל הוּא (מלכים א' כב, לב), אַךְ הֵמָּה יַחְדָּו שָׁבְרוּ עֹל (ירמיה ה, ה), וַיֹּאמֶר אַךְ־עַמִּי הֵמָּה (ישעיה סג, ה), אַךְ טוֹב לְיִשְׂרָאֵל אֱלֹהִים (תהלים עג, א), לפיכך יבאו אלו ודומיהם בתחלת הדברים. ויש בלשון אולי שפירושם שמא, וָֽאֹמַר אַךְ טָרֹף טֹרָף (בראשית מד, כח), וָאֹמַר אַךְ־חשֶׁךְ יְשׁוּפֵנִי (תהלים קלט, יא), ונתחבר עם רק למעט יותר הֲרַק אַךְ־בְּמֹשֶׁה (במדבר יב, ב). 

אכל  
וְלֹֽא־אָכַל יָתוֹם מִמֶּֽנָּה (איוב לא, יז)ׄ וְאָֽכַלְתָּ וְשָׂבָֽעְתָּ (דברים יא, טו), ועל דרך משל אָֽכְלָה וּמָחֲתָה פִיהָ. (משלי ל, כ). והשׁם וַיִּתֶּן־אֹכֶל בֶּֽעָרִים (בראשית מא, לה). ומשקל אחר, בְּכֹחַ הָֽאֲכִילָה הַהִיא (מלכים א' יט, ח). ומשקל אחר, וְאַט אֵלָיו אוֹכִֽיל (הושע יא, ד). ויש אומרים שהוא מבנין הפעיל כמו אאכיל. ובתוספת מ"ם לְמַֽאֲכָל לְעוֹף הַשָּׁמַיִם (ירמיה ו, לג), וּמַֽאֲכַל שֻׁלְחָנוֹ (מלכים א' י, ה). ומשקל אחר מַכֹּלֶת לְבֵיתוֹ (מלכים א' ה, כה), חסר האל"ף ועקרו מַֽאֲכֹלֶת, כמו מַֽאֲכֹלֶת אֵֽשׁ (ישעיה ט, ד). והנפעל וְאִם הֵֽאָכֹל יֵֽאָכֵל (ויקרא ז, יח), אֲשֶׁר לֹא־תֵֽאָכַלְנָה מֵרֹֽעַ (ירמיה כט, יז). והפועל הכבד [הִפְעִיל] וַיַּֽאֲכִלֵנִי אֵת הַמְּגִלָּה (יחזקאל ג, ב), בִּטְנְךָ תַֽאֲכֵל (יחזקאל ג, ג), ענין האכילה בדבר מאכל ידוע. ובענין אכילת האש וביעורו, אֵשׁ אֹֽכְלָה הוּא (דברים ד, כד). והנפעל וְנֶֽאֱכַל גָּדִישׁ (שמות כב, יח). והפוֹעֵל המרובע [פּוֹעֵל] תְּאָכְלֵהוּ אֵשׁ (איוב ב, כו). ושלא  נזכור שם פועלו מהדגוש [פֻּעַל] אֻכְּלוּ כְּקַשׁ יָבֵשׁ מָלֵֽא (נחום א, י), ובא מלא וְהַסְּנֶה אֵינֶנּוּ אֻכָּֽל (שמות ג, ב). והשׁם וְהָֽיְתָה לִשְׂרֵפָה מַֽאֲכֹלֶת אֵֽשׁ (ישעיה ט, ד), וַיְהִי הָעָם כְּמַֽאֲכֹלֶת אֵשׁ (ישעיה ט, יח). ובענין השחתה וכליון, וְאָֽכַלְתָּ אֶת־כָּל־הָֽעַמִּים (דברים ו, טז), עַל־כֵּן אָלָה אָכְלָה אֶרֶץ (ישעיה כד, ו), אֶרֶץ אֹכֶלֶת יֽוֹשְׁבֶיהָ (במדבר יג, לב). כִּֽי־יֽוֹכְלוּ אַתִּיקִים מֵהֵנָה (יחזקאל מב, ה) רצונו לאמר שיתפסו הזויות מהם. וכן תרגם יונתן אֲרֵי נְסִיבָן זֵיוַיָא מִנְהֵין, וכן בלשון הזה בדברי רבותינו ז"ל (בבא בתרא יד, ע"א) כמה לוחות אוכלות בארון ששה. ובענין כריתת החרב וְאָכְלָה חֶרֶב (ירמיה מו, י), הֲלָנֶצַח תֹּאכַל חֶרֶב (שמואל ב' ב, כו), ותי"ו תאכל כנגד החרב, כלומר אם חרבך תאכל לנצח, כמו וְחַרְבִּי תֹּאכַל בָּשָׂר (דברים לב, מב), או פירושם אכילה ממש דרך משל, כמו שאמר אשׁכיר חצי מדם, וכן אמר חֶרֶב לַֽי"י מָֽלְאָה דָם הֻדַּשְׁנָה מֵחֵלֶב (ישעיה לד, ו). ושלא נזכר פועלו מהדגוש חֶרֶב תְּאֻכְּלוּ (ישעיה א, כ), פירוש בחרב תאכלו, כלומר אם תשמעו טוב הארץ תאכלו ואם תמאנו לא תהיו אוכלים, כי אם אכולים לחרב. ונקרא גם כן הסכין מאכלת, על שם שהוא אוכל ומכלה. וַיִּקַּח אֶת־הַֽמַּֽאֲכֶלֶת (בראשית כב, י), ולרבים וּֽמַֽאֲכָלוֹת מְֽתַלְּעֹתָיו (משלי ל, יד), וכלם שהם משרש אכל ענין אחד הם, כי אכילת הלחם וכל מאכל כליון וּבִעוּר והשחתה הוא. וכתב אדוני אבי ז"ל משרש זה וענין זה לְהָכִיל לְמַעַן בָּרָֽק (יחזקאל כא, לג), ומשפטו להאכיל.

אכן   
אָכֵן נוֹדַע הַדָּבָֽר (שמות ב, יד), אָכֵֽן כְּאָדָם תְּמוּתוּן (תהלים פב, ז), ענינו לאמת הדבר ולקיימו. ויש מפרשים המלה כשתי מלות אם כן, ולא יתכן זה הפירוש בכל מקום שהוא אכן.

אכף  
כִּֽי־אָכַף עָלָיו פִּֽיהוּ (משלי טז, כו), ענינו לפי דעתי כמו כפף מן י"י זֹקֵף כְּפוּפִים (תהלים קמו, ח), ויהיה אכף וכפף אחד, כמו אמל ומלל בענין אחד, ופירוש הפסוק נֶפֶשׁ עָמֵל עָמְלָה לּוֹ (משלי טז, כו), נפש העמל היא עמלה לו לצרכו כִּֽי־אָכַף עָלָיו פִּֽיהוּ, רוצה לומר כי פיהו אוכף עליו ומבקש לו אכילה בכל יום, הנה כי נפש העמל עמלה לו לצרכו לאכילתו כדרך כל עמל האדם לפיהו. אבל וְאַכְפִּי עָלֶיךָ לֹֽא־יִכְבָּֽד (איוב לג, ז), אינו מענין זה כי האל"ף נוסף והוא כמו וְכַפִּי, ולפי שאמר איוב כנגד המקום כַּפְּךָ מֵֽעָלַי הַרְחַק וְאֵמָֽתְךָ אַל־תְּבַֽעֲתַֽנִּי (איוב יג, כא), ואמר אָז מִפָּנֶיךָ לֹא אֶסָּתֵֽר, אַדַבְּרָה וְלֹא אִֽירָאֶנּוּ, ענה לו אליהוא אני נוצר כמוך, התוכח עמי ואם תוכל הֲשִׁיבֵנִי עֶרְכָה לְפָנַי הִתְיַצָּֽבָה (איוב לג, ה), ומה שאמרת כַּפְּךָ מֵֽעָלַי הַרְחַק הנה אימתי לא תבער וְאַכְפִּי עָלֶיךָ לֹֽא־יִכְבָּֽד, כי מֵחֹמֶר קֹרַצְתִּי גַם־אָֽנִי.

אכר  
וְנִפַּצְתִּי בְךָ אִכָּר וְצִמְדֹּו (ירמיה נא, כג), אִכָּרִים וְכֹֽרְמִים (דברי הימים ב' כו, י), אִכָּרֵיכֶם וְכֹֽרְמֵיכֶֽם (ישעיה סא, ה), בּשׁוּ אִכָּרִים (ירמיה יד, ד), אִכָּרִים וְנָסְעוּ בַּעֵֽדֶר (ירמיה לא, כד), וְקָֽרְאוּ אִכָּר אֶל־אֵבֶל וּמִסְפֵּד אֶל־יוֹדְעֵי נֶֽהִי (עמוס ה, טז) המאוחר מוקדם וכן הוא, ויודעי נהי אל מספד. הֹבִישׁוּ אִכָּרִים הֵילִילוּ כֹּֽרְמִים (יואל א, יא), הם החורשים עובדי השדות כי עובדי השדות יקראו כורמים. ולפי דעתי, כי לפיכך נקראו אכרים על שם השדות שנקראו כרים, כַּר נִרְחָֽב (ישעיה ל, כג), והאל"ף נוספת. 

אל  
אַל בָּנָי כִּי לֽוֹא־טוֹבָה הַשְּׁמֻעָה (שמואל א' ב, כד), אַל־תֹּֽאכְלוּ מִמֶּנּוּ נָא (שמות יב, ט), וְדֶרֶךְ נְתִיבָה אַל־מָֽוֶת (משלי יב, כח), אַל־יִתֵּן לַמּוֹט רַגְלֶךָ (תהלים קכא, ג), בְּסֹדָם אַל־תָּבֹא נַפְשִׁי (בראשית מט, ו), וְיָשֵׂם לְאַל מִלָּתִֽי (איוב כד, כה), ענינם לא. ופירוש וְיָשֵׂם לְאַל מִלָּתִֽי, ללא כלום, אך אין פירושה בכל המקמות לא, כי אם במקומות מעטים כמו שזכרתי לך במלת אין, כי כל אלו המלים שהם בענין לא, אֵין, אַל, בַּל, בְּלִי, בִּלְתִּי, כל אחד יש לו מקום תוכל להכיר ולהפריש, בין ותדע. ואַל ברוב יבא על האזהרה או על התחינה והבקשה. אַל־פְּשַׁטְתֶּם הַיּוֹם (שמואל א' כז, י) כמן אן פשטתם, ותהיה הלמ"ד במקום נו"ן, שהם ממוצא אחד, וכן לשנה ונשכה, ויפה פירוש רבי יונה, שהוא כמו עַל בחליוף אל"ף בעי"ן, ויהיה מי מסתתר עמו, ופירושו עַל מי פשטתם היום? והתשובה ראיה שהשיבוהו עַל־נֶגֶב יְהוּדָה וְעַל־נֶגֶב הַיְּרַחְמְאֵלִי. וכן וַתֹּאמֶר לוֹ אַל־אוֹדֹת הָֽרָעָה הַגְּדוֹלָה (שמואל ב' יג, טז), כמו על, וכן תרגם יונתן. או יהיה פירוש אל כמשמעו, אמרה לו אל תעשה את הדבר הזה לשלחני, בי אודות הרעה הגדולה הזאת מהאחרת. ורבי אברהם אבן עזרא פירש אַל־פְּשַׁטְתֶּם, כמשמעו והוא דרך שאלה, כלומר לא פשטתם היום? והתשובה, כן פשטנו עַל־נֶגֶב יְהוּדָה וגו'. וּמֶלֶךְ אַלְקוּם עִמּֽוֹ (משלי ל, לא), היא מלה אחת מורכבת, ופירוש וּמֶלֶךְ אַלְקוּם, כשלא יקום מלך אחר עמו כמוהו או יותר חזק ממנו, או הוא מטיב צעד ולכת והחיל מתנהגים לאמו ורצוני, ועִמּוֹ כמו כנגדו, כמו מִֽי־יָקוּם לִי עִם־מְרֵעִים (תהלים צד, טז). וְאִלּוּ חָיָה אֶלֶף שָׁנִים פַּֽעֲמַיִם (קהלת ו, ו), וְאִלּוּ לַֽעֲבָדִים וְלִשְׁפָחוֹת נִמְכַּרְנוּ (אסתר ז, ד), פירושם כמו אם. 

אלל  
רֹפְאֵי אֱלִל כֻּלְּכֶֽם (איוב יג, ד), רֹעִי הָֽאֱלִיל (זכריה יא, יז), וְקֶסֶם וֶֽאֱלִול [וֶֽאֱלִיל] (ירמיה יד, יד), אַל־תִּפְנוּ אֶל־הָאֱלִילִם (ויקרא יט, ד), ענינו הבל ודבר שאינו מועיל נול"א בלע"ז. אִם־רָשַׁעְתִּי אַלְלַי לִי (איוב י, טו) מלרע, ומלעיל אַלְלַי לִי כִּי הָיִיתִי כְּאָסְפֵּי־קַיִץ (מיכה ז, א), ענינו כמו אבוי. ורבי אחי רבי משה ז"ל כתב כי האל"ף תמורת יו"ד כמו יִשַׁי, אִישַׁי והוא מן יְלָלָה והיו"ד למדבר בעדו.


אלה   
וְאַתְּי [וְאַתְּ] אָלִית וְגַם אָמַרְתְּ בְּאָזְנַי (שופטים יז, ב), פועל יוצא ופירושו השבעת, אָלֹה וְכַחֵשׁ (הושע ד, ב), אָלוֹת שָׁוְא (הושע י, ד), וזה המקור הוא פועל עומד. והכבד [הִפְעִיל] וְנָֽשָׁא־בוֹ אָלָה לְהַֽאֲלֹתוֹ (מלכים א' ח, לא), והשׁם תְּהִי נָא אָלָה בֵּֽינוֹתֵינוּ (בראשית כו, כח), בְּשָׁמְעוֹ אֶת־דִּבְרֵי הָֽאָלָה (דברים י כט, יט), אֵת כָּל־הָֽאָלוֹת הַכְּתוּבוֹת עַל־הַסֵּפֶר (דברי הימים ב' לד, כד), לִשְׁאֹל בְּאָלָה נַפְשֽׁוֹ (איוב לא, ל). ומשקל אחר תַּֽאֲלָֽתְךָ לָהֶֽם (איכה ג, סה), והתי"ו נוספת בפלס תַּֽאֲנָתָהּ מִי יְשִׁיבֶנָּה (ירמיה ב, כד), כולם ענין שבועה כי הקללה בשבועה ובהזכרת השם. וענין אחר אֱלִי כִּבְתוּלָה חֲגֻֽרַת־שַׂק (יואל א, ח), שפירושו קונני, וכן תרגום שָׂא קִינָה (יחזקאל יט, א) טוּל אִלְיָא, וַיְקֹנֵן הַמֶּלֶךְ (שמואל ב' ג, לג) וַאֲלָא מַלְכָּא. הָֽאַלְיָה תְמִימָה (ויקרא ג, ט) היו"ד למ"ד הפועל והה"א לנקבה וענינה ידוע. תַּחַת הָֽאֵלָה אֲשֶׁר עִם־שְׁכֶֽם (בראשית לה, ד), כְּאֵלָה נֹבֶלֶת עָלֶהָ (ישעיה א, ל), וַיֵּשֶׁב תַּחַת הָֽאֵלָה (שופטים ו, יא), וַיּוֹצֵא אֵלָיו אֶל־תַּחַת הָֽאֵלָה (שופטים ו, יט). ובדגש תַּחַת הָאַלָּה אֲשֶׁר בְּמִקְדַּשׁ י"י (יהושע כד, כו), הדגש תמורת הנח אשר באלה, ואף על פי שהנח איננו יסודי אם הם משרש הזה. ומה שאמר בְּמִקְדַּשׁ י"י ואף על פי שהיו בשכם? נראה, שהביאו שם ארון האלהים, כמו שאמר, וַיִּֽתְיַצְּבוּ לִפְנֵי הָאֱלֹהִֽים (יהושע כד, א). והקבוץ כִּי יֵבֹשׁוּ מֵאֵילִים אֲשֶׁר חֲמַדְתֶּם (ישעיה א, כט), וְלֹֽא־יַֽעַמְדוּ אֵֽלֵיהֶם בְּגָבְהָם (יחזקאל לא, ד), הַנֵּֽחָמִים בָּֽאֵלִים (ישעיה נז, ה), כלם ענינם שם אילן ואומרים כי הוא הנקרא בלע"ז אוֹלֻמוֹ. ויש לפרש כִּי יֵבֹשׁוּ מֵאֵילִים (ישעיה א, כט), הַנֵּֽחָמִים בָּֽאֵלִים (ישעיה נז, ה), והדומים להם, שם כלל לכל אילן, וכן אֵילֵי הַצֶּדֶק (ישעיה סא, ג). ויונתן תרגם אלה ואלים בוּטְמָא, אבל וַיּוֹצֵא אֵלָיו אֶל־תַּחַת הָֽאֵלָה (שופטים ו, יט), תרגם אִילָנָא, והראשון וַיֵּשֶׁב תַּחַת הָֽאֵלָה (שופטים ו, יא), תרגם בּוּטְמָא. וכתב רבי יונה, כי כן נקרא בערבי בט"ם, ויתכן שיהיו כולם משרש איל. עַל־אוּבַל אוּלָֽי (דניאל ח, ב), היו"ד למ"ד הפועל תמורת הה"א והוא שם מקום. אוּלַי יְמֻשֵּׁנִי אָבִי (בראשית כז, יב), אוּלַי נָֽטְתָה מִפָּנַי (במדבר כב, לג), אוּלַי יַֽעֲשֶׂה זָרִים יִבְלָעֻֽהוּ (הושע ח, ז), ענינם על הדבר המסופק ענין שמא. ופירוש אוּלַי נָֽטְתָה מִפָּנַי, לפי שאמר וַתֵּט לְפָנַי, שפירושו ותט מן הדרך ותעמד לפני, אמר אם נטתה מפני והלכה לה בדרך גַּם־אֹֽתְכָה הָרַגְתִּי (במדבר כב, לג). והמפרשים שפירשהו כמו לולי לא אדע למה. ועוד כי מִפָּנַי הפך לְפָנַי כי המ"ם מורה הרחוק והלמ"ד מורה הקרוב. שָׁרְשִׁי פָתוּחַ אֱלֵי־מָיִם (איוב כט, יט), היו"ד למ"ד הפועל תמורת ה"א בפלס עֲלֵֽי־עָשׂוֹר (תהלים צב, ד), או יהיו יו"ד הרבוי ויחסרום ברוב. וַיְדַבֵּר י"י אֶל־מֹשֶׁה לֵּאמֹֽר (שמות ו, י), וַיֹּאמֶר י"י אֶל־אַבְרָם (בראשית יב, א), וכן כלם וענינם ידוע. אֶֽל־יִדְרֹךְ (ידרך) הַדֹּרֵךְ קַשְׁתֹּו וְאֶל־יִתְעַל בְּסִרְיֹנֹו (ירמיה נא, ג), פירוש אל הדורך שידרוך קשתו ואל, אשר יתעל בסריונו אומר אל תחמלו אל בחוריה. והמפרשים פירשו אל ידרוך כמו אליה, כלומר אל בבל ידרוך הדורך קשתו. ויונתן תרגם, כמו אַל לָא יִמְתַּח דִמְתַּח קַשְׁתֵּיהּ. ויש נוסחאות כתוב לה בה"א לה ימתח דמתח קשתיה ולה יסק בשרייניה, תרגם אל כמו אליה. ויש מהם בענין מן, וְכָל־הָאָרֶץ בָּאוּ מִצְרַיְמָה לִשְׁבֹּר אֶל־יוֹסֵף (בראשית מא, נז), כלומר מן יוסף, וכן וַתַּרְבִּי אֶת־תַּזְנוּתֵךְ אֶל־אֶרֶץ כְּנַעַן כַּשְׂדִּימָה (יחזקאל טז, כט), כלומר מארץ כנען. ויתכן להיות לִשְׁבֹּר אֶל־יוֹסֵף כמו הפוך, והוא כן וְכָל־הָאָרֶץ בָּאוּ מִצְרַיְמָה אל יוסף לשבור, וכן אֶל־אֶרֶץ כְּנַעַן כַּשְׂדִּימָה (יחזקאל טז, כט) כמשמעו כמו שתרגם אותו יונתן וְאַסְגֵית יָת טַעֲוָתַיִךְ לְאִתְחַבָּרָא לְעַמָא דִכְנַעַן לִמְהַךְ בְּנִימוּסֵי כַּסְדָאֵי. ותהיה במקום עַל וַיַּךְ אֶת־הַפְּלִשְׁתִּי אֶל־מִצְחוֹ (שמואל א' יז, מט), כלומר על מצחו, וַיַּמְלִכֵהוּ אֶל־הַגִּלְעָד וְאֶל־הָֽאֲשׁוּרִי (שמואל ב' ב, ט), אֶל־הֶֽהָרִים לֹא אָכָל (יחזקאל יח, ו), הֲמוֹן מֵעֶיךָ וְֽרַֽחֲמֶיךָ אֵלַי הִתְאַפָּֽקוּ (ישעיה סג, טו), ענינם עלי. וכן מִי אַתָּה קָרָאתָ אֶל־הַמֶּֽלֶךְ (שמואל א' כו, יד), כי הוא לא היה קורא אל המלך כי אם אל אבנר, אלא פירושו מי אתה קראת על המלך, כלומר מי אתה שקראת לי בקול גדול על המלך כלומר שלא יראת שתעירהו משנתו בקראך אלי. ותהיה במקום עם וְאִשָּׁה אֶל־אֲחֹתָהּ לֹא תִקָּח (ויקרא יח, יח), קִבְרוּ אֹתִי אֶל־אֲבֹתָי (בראשית מט, כט), הִשְׁלִימָה אֶל־בְּנֵי יִשְׂרָאֵל (יהושע יא, יט). ותהיה במקום בי"ת השרות וְאֶל־הָאָרֹן תִּתֵּן אֶת־הָעֵדֻת (שמות כה, כא), כלומר ובארון, וְאֶל־אֵשֶׁת עֲמִיתְךָ לֹֽא־תִתֵּן שְׁכָבְתְּךָ (ויקרא יח, כ), כלומר ובאשת עמיתך, הִנֵּה־הוּא נֶחְבָּא אֶל־הַכֵּלִֽים (שמואל א' י, כב), בכלים כלומר בתוך הכלים, וַיִּֽחַר־אַף בָּלָק אֶל־בִּלְעָם (במדבר כד, י), כמו בבלעם, לְהָנִיחַ בְּרָכָה אֶל־בֵּיתֶֽךָ (יחזקאל מר, ל), כמו בביתך, וּפְנֵי אַרְיֵה אֶל־הַיָּמִין (יחזקאל א, י), כמו בימין, הוֹלֵךְ אֶל־דָּרוֹם וְסוֹבֵב אֶל־צָפוֹן (קהלת א, ו), כמו בדרום ובצפון, וְהַמְּדָנִים מָֽכְרוּ אֹתוֹ אֶל־מִצְרָיִם (בראשית לז, לו), כמו במצרים, אֶל־גִּבְעַת הָֽעֲרָלֽוֹת (יהושע ה, ג), כלומר בגבעת הערלוח או על גבעת הערלות, וְאַֽחֲרֵי־כֵן קָבַר אַבְרָהָם אֶת־שָׂרָה אִשְׁתּוֹ אֶל־מְעָרַת שְׂדֵה הַמַּכְפֵּלָה (בראשית כג, יט), כמו במערת. ותהיה במקום את אֲסַפְּרָה אֶל חֹק (תהלים ב, ז), וַיִּרְדְּפוּ אֶל־מִדְיָן (שופטים ז, כה), אֶל־דֶּרֶךְ הַגּוֹיִם אַל־תִּלְמָדוּ (ירמיה י, ב). ותהיה במקום בעבור וַיֹּאמֶר אַבְרָהָם אֶל־שָׂרָה אִשְׁתּוֹ (בראשית כ, ב), כלומר בעבור שרה ותהיה במקום בי"ת שהוא כענין עם, אִֽישׁ־טוֹב זֶה וְאֶל־בְּשׂוֹרָה טוֹבָה יָבֽוֹא (שמואל ב' יח, כז), כלומר ובבשורה טובה יבא, וְשַׁבְתֶּם אֵלַי אֶל־נָכוֹן (שמואל א' כג, כג), רצה לומר בדבר ברור ונכון, והדומים להם כל אחד ואחד במקומו נכוחים למבין לפרשם לאחד מן הענינים אשר כתבנו. ויש מלה אחרת בזה השרש מורה על הודעת הרבים כמו זה על הודעת היחיד, אֵל נֽוּלְּדוּ לְהָֽרָפָא (דברי הימים א' כ, ח), הָֽאֲרָצֹת הָאֵל (בראשית כו, ג), לָֽאֲנָשִׁים הָאֵל (בראשית יט, ח). ובתוספת ה"א וְאֵלֶּה שְׁמוֹת בְּנֵי יִשְׂרָאֵל (שמות א, א), אֵלֶּה הַדְּבָרִים (דברים א, א), אֵלֶּה הַקְּרָנוֹת (זכריה ב, ב), ויתכן שהמלה הזאת נחת העי"ן או בת שתי אותיות.

אלוה  
אֱלוֹהַּ מִתֵּימָן יָבוֹא (חבקוק ג, ג), אֱלֹהִים קְדשִׁים הוּא (יהושע כד, יט), לֵֽאלֹהֵי הָאֱלֹהִים (תהלים קלו, ב), אלהיו, אלהיך בלשון רבים לעולם, זולתי אחד נהגו בו על דרך הבזיון אמרו זוּ כֹחוֹ לֵֽאלֹהֽוֹ (חבקוק א, יא). אֱלֹהִים לֹא תְקַלֵּל (שמות כב, כז), ענינו השופטים, וכן לְלֹא אֱלֹהֵי אֱמֶת (דברי הימים ב' טו, ג), שופטי אמת. ופירוש הפסוק ימים רבים יהיו ישראל בגלות שלא יהיו להם שופטי אמת ולא כהן מורה צדק. וכן אמר לשיבת הגלות וְאָשִׁיבָה שֹֽׁפְטַיִךְ כְּבָרִאשֹׁנָה (ישעיה א, כו), כי בעודם בגלות אין להם שופטי אמת, וַיִּרְאוּ בְנֵי־הָֽאֱלֹהִים (בראשית ו, ב), וַיָּבֹאוּ בְּנֵי הָֽאֱלֹהִים (איוב א, ו), האצילים והנגירים, אֲשֶׁר הָֽלְכוּ־אֱלֹהִים לִפְדּֽוֹת־לוֹ לְעָם (שמואל ב' ו, כג) נביאים ומלאכים, כמו שאמר וַיִּשְׁלַח מַלְאָךְ וַיֹּֽצִאֵנוּ מִמִּצְרָיִם (במדבר כ, טז). וכן תרגם יונתן דַאֲזֵלוּ שְׁלוּחִין מִן קֳדָם יְיָ. אֲשֶׁר פָּדִיתָ לְּךָ מִמִּצְרַיִם גּוֹיִם וֵאלֹהָֽיו (שמואל ב' ז, כג), יש מפרשים וֵאלֹהָֽיו על משה שהיה גדולם ואצילם. ויש לפרש כי מ"ם ממצרים, עומד במקום שנים ופירוש ממצרים מגוים ואלהיו כמו שאמר וּבְכָל־אֱלֹהֵי מִצְרַיִם אֶֽעֱשֶׂה שְׁפָטִים (שמות יב, יב). ויונתן תרגם גוֹיִם וֵאלֹהָיו.

אלח  
אַף כִּֽי־נִתְעָב וְֽנֶאֱלָח (איוב טו, טו), יַחְדָּו נֶאֱלָחוּ (תהלים יד, ג), ענינם נבאש, והוא הפוך מן סִיר אֲשֶׁר חֶלְאָתָה בָהּ (יחזקאל כד, ו). 

אלם  
מְאַלּמִים אֲלֻּמִים (בראשית לז, ז), ענינו אוגדים, אגורות. והשׁם עוד בלשון נקבות נֹשֵׂא אֲלֻמֹּתָֽיו (תהלים קכו, ו), ומן הענין הזה אֵלֶם צֶדֶק תְּדַבֵּרוּן (תהלים נח, ב) שם בחמש נקודות כלומר רבוי. ויתכן לפרשו מן אִלֵּם, אוֹ מִֽי־יָשׂוּם אִלֵּם (שמות ד, יא), הוא אשר לא יוכל לדבר, כְּלָבִים אִלְּמִים (ישעיה נו, י). והנפעל נֶאֱלַמְתִּי דוּמִיָּה (תהלים לט, ג), וּכְרָחֵל לִפְנֵי גֹֽזְזֶיהָ נֶאֱלָמָה (ישעיה נג, ז),  מלעיל, והוא פועל עבר, נֶאֱלַמְתִּי לֹא אֶפְתַּח־פִּי (תהלים לט, ו), תֵּֽאָלַמְנָה שִׂפְתֵי שָׁקֶר (תהלים לא, יט) ויפה פירש רבי יונה שכתב כי מן הענין הזה נאמר לאשה שמת בעלה אלמנה מפני שאינה יכולה לדבר ולריב עם בני ריבה. והנו"ן באלמנה נוספת כאשר נוספה נָשִׁים רַֽחֲמָנִיּוֹת (איכה ד, י), והיא על משקל רַֽעֲנָנָה. כִּי לֹֽא־אַלְמָן יִשְׂרָאֵל וִֽיהוּדָה מֵֽאֱלֹהָיו מי"י צְבָאֹות (ירמיה נא, ה) משקלו פעלן, כמו זַיִת רַֽעֲנָן (תהלים נב, י), נִטְעֵי נַֽעֲמָנִים (ישעיה יז, י). והשׁם שְׁכוֹל וְאַלְמֹן (ישעיה מז, ט), בפלס זִכְרוֹן. ושם על משקל אחר אַלְמְנוּת חַיּֽוּת (שמואל ב' כ, ג), וְחֶרְפַּת אַלְמְנוּתַיִךְ (ישעיה נד, ד).  פְּלֹנִי אַלְמֹנִי (רות ד, א), בפלס אַדְמוֹנִי, ולפי שלא ידובר שמו יקרא אַלְמֹנִי. וכן פלוני, ושרשו פָלָא מן כִּי יִפָּלֵא מִמְּךָ דָבָר (דברים מח, ח), כלומר מכוסה שמו. או נקרא אלמוני, שמא היתה לו אשה ומתה. והראשון נכון כי המקום שלא נזכר שמו אמרו עליו גם כן זה השם אל מקום פְּלֹנִי אַלְמוֹנִֽי (שמואל א' כא, ג). ויתכן לומר כי פְּלֹנִי אַלְמֹנִי לא נאמר על המקום כי אם על בעל המקום לפיכך מְקוֹם בשוא בעבור הסמכו אל־ פלוני אלמוני. והורכבו שניהם במלה אחת לַפַּלְמוֹנִי הַֽמְדַבֵּר (דניאל ח, יג). וְאוּלָם חַי־אָנִי (במדבר יד, כא), וְֽאוּלָם אַתֶּם טֹֽפְלֵי־שָׁקֶר (איוב יג, ד), ענינם וענין הדומים להם באמת. וְהָֽאוּלָם עַל־פְּנֵי הֵיכַל הַבַּיִת (מלכים א' ו, ג) הוא בית כמו יציע, או הוא כפה שקורין בלע"ז בולט"א. וכן וְאֵת אוּלָם הָֽעַמּוּדִים (מלכים א' ז, ו). ומשקל אחר וְאֵילָו [וְאֵילָיו] וְאֵֽלַמָּו [וְאֵֽלַמָּיו] (יחזקאל מ, כא)ׄ ובלשון נקבות וְאֵֽלַמּוֹת סָבִיב (יחזקאל מ, ל), בפלס בְּכַשִּׁיל וְכֵֽילַפֹּת (תהלים עד, ו). וכן וְאוּלָם הַכִּסֵּא אֲשֶׁר יִשְׁפָּט־שָׁם (מלכים א' ז, ז), היציע אשר הציב בו כסא המשפט. וּבָרִיא אוּלָֽם (תהלים עג, ד) פירש רבי יונה ובריא כאולם, כלומר שהם בריאים וחזקים כמו האולם, ודימה אותם במין הזה מן הכני כאשר נאמר בְּנוֹתֵינוּ כְזָוִיֹּת מְחֻטָּבוֹת תַּבְנִית הֵיכָֽל (תהלים קמד, יב), ופירש וּבַיִת יַֽעֲשֶׂה לְבַת־פַּרְעֹה אֲשֶׁר לָקַח שְׁלֹמֹה כָּֽאוּלָם הַזֶּֽה (מלכים א' ו, ח), הנכון שנפרש ארמון מן וְעָנָה אִיִּים בְּאַלְמְנוֹתָיו (ישעיה יג, כב), שהוא כמו ארמנותיו, וכן וַיֵּדַע אַלְמְנוֹתָיו (יחזקאל יט, ז), ואפשר כדבריו אבל לא בחלוף למ"ד ברי"ש כי לא יתחלפו כי אם אותיות אהו"י. והישר בעיני במלת בְּאַלְמְנוֹתָיו שהוא כמשמעו מענין אלמנה, וקרא הערים החרבות אלמנות על דרך אֵיכָה יָשְׁבָה בָדָד הָעִיר רַבָּתִי עָם הָיְתָה כְּאַלְמָנָה (איכה א, א), כי בהיות העיר רבתי עם היא כבעולה ובהחרבה היא כאלמנה, ועוד נפרע וַיֵּדַע אַלְמְנוֹתָיו בשרש ידע. וכתב רבי יונה ויתכן להיות כענין זה עַל־יוֹנַת אֵלֶם רְחֹקִים (תהלים נו, א), והוא שב בחמש נקודות, כלומר יונת ארמון רחוקים. והישר בעיני להיות מענין תֵּֽאָלַמְנָה שִׂפְתֵי שָׁקֶר (תהלים לא, יט), ואמו דוד זה על עצמו שהיה גולה בין פלשתים והיה כאלב ביניהם, אך וּבָרִיא אוּלָֽם לפי דעתי שהמ"ם כנוי הרבים ופירושו כחם כמו שפירשתיו לך בשרש איל. 

אלן  
תַּחַת אַלּוֹן וְלִבְנֶה (הושע ד, יג), יש אומרים כי פירושו בלע"ז פי"ן וכן אַלּוֹנִים מִבָּשָׁן (יחזקאל כו, ו), כָּֽאֵלָה וְכָֽאַלּוֹן (ישעיה ו, יג). ויונתן תרגם כְּבוּטְמָא וְכִבְלוֹטָא, והוא הנקרא בערבי בלו"ט ובלע"ז גלנ"ץ, והערמון נקרא בערבי ש"ך בלו"ט כלומר מלך האלונים והוא הערמון אם כן האלונים נקראים גם כן ארמונים הנקראים בלע"ז קשט"נייר ומאותם עושין קרשים ולוחות וכל בנין.

אלף  
אֶלֶף לַמַּטֶּה (במדבר לא, ד), בשש נקודות, הִנֵּה אַלְפִּי הַדַּל בִּמְנַשֶּׁה (שופטים ו, טו), שָׂרֵי אֲלָפִים (שמות יח, כא), ענינם ידוע. והפועל הכבד [הִפְעִיל] מזה הענין צֹאונֵנוּ מַֽאֲלִיפוֹת (תהלים קמד, יג), כלומר יולדות לאלפים. וענין אחר אַלּוּפִי וּמְיֻדָּֽעִי (תהלים נה, יד), אַלּוּף נְעֻרַי אָֽתָּה (ירמיה ג, ד), אַֽל־תִּבְטְחוּ בְּאַלּוּף (מיכה ז, ה), אַלּוּף תֵּימָן אַלּוּף אוֹמָר (בראשית לו, טו), ענין כל אלו שר וגדול. ואמרו רבותינו (סנהדרין צט, ע"ב) כל אלוף מלכותא בלא תגא, כלומר אינו חסר מהיותו מלך אלא הכתר כי מלך יקרא כשהוא מוכתר ואלוף שאינו מוכתר. ויש מפרשים מזה הִנֵּה אַלְפִּי הַדַּל בִּמְנַשֶּׁה, רצונו לאמר אבי ויורה עליו מה שאמר אחריו וְאָֽנֹכִי הַצָּעִיר בְּבֵית אָבִֽי. וכן מפרשים וְצֵלַע הָאֶלֶף (יהושע יח, כח), רצונו לאמר הגדול. ויונתן פירש מזה כְּכֶבֶשׂ אַלּוּף (ירמיה יא, יט), שתרגם כְּאִימֵר בְּחִיר. וענין אחר פֶּן־תֶּאֱלַף אֹֽרְחֹתָו [אֹֽרְחֹתָיו] (משלי כב, כה). והכבד [פִּעֵל] כִּֽי־יְאַלֵּף עֲוֹֽנְךָ פִיךָ (איוב טו, ה), מַלְּפֵנוּ מִבַּֽהֲמוֹת אָרֶץ (איוב לה, יא) הראוי מְאַלְּפֵנוּ וַֽאֲאַלֶּפְךָ חָכְמָֽה (איוב לג, לג), ענינם ענין לימוד, כי ילמד עונך פיך. ויש מי שפירש מזה בָּנוּי לְתַלְפִּיּוֹת (שיר השירים ד, ד), בהעדר האל"ף והיה ראוי לְתַֽאַלְפִּיּוֹת והפילוה להקל. ורבי יונה כתב כי התי"ו תמורת האל"ף והוא כמו אַלְפִּיּוֹת ופירושו לשון לימוד, כלומר כי המגדל גבוה יהיה למוד לעוברי דרכים. והנני עתיד לפרשו בשרש תלל מלה מורכבת. וענין אחר שְׁגַר־אֲלָפֶיךָ (דברים ז, יג), וְהָֽאֲלָפִים וְהָֽעֲיָרִים (ישעיה ל, כד), הם השורים. ובאה המלה במשקל אחר בדגושה העי"ן אַלּוּפֵינוּ מְֽסֻבָּלִים (תהלים קמד, יד), פירוש שורינו מסובלים בבשר, כלומר שהם שמנים ובעלי בשר, או מסובלים בעבורה שיש לעבוד בהם הרבה. כְּכֶבֶשׂ אַלּוּף יוּבַל לִטְבוֹחַ (ירמיה יא, יט), יחסר מאלוף כ"ף הדמיון או ו"ו התוספת וטעמו ככבש כאלוף. או ככבש ואלוף פירוש ככבש ושור יובל לטבוח. 

אלץ  
כָּל־הַיָּמִים וַתְּאַֽלֲצֵהוּ (שופטים טז, טז), עקר הלמ"ד להדגש ופירושו ותלחצהו. 

אם  
המלה הזאת תהיה ברוב המקומות לתנאי כמו וְאִם־לֹא תִשְׁמְעוּ אֵלֵינוּ לְהִמּוֹל וְלָקַחְנוּ אֶת־בִּתֵּנוּ וְהָלָֽכְנוּ (בראשית לד, יז), וְאִם־עֵז קָרְבָּנוֹ וְהִקְרִיבוֹ לִפְנֵי י"י (ויקרא ג, יב), אִם־יַֽעַבְרוּ בְנֵי־גָד וגו' וּנְתַתֶּם לָהֶם אֶת־אֶרֶץ הַגִּלְעָד לַֽאֲחֻזָּֽה (במדבר לב, כט), וכמוהם רבים. וכמוהם עַד אֲשֶׁר אִם־עָשִׂיתִי אֵת אֲשֶׁר־דִּבַּרְתִּי לָֽךְ (בראשית כח, טו), כאלו אמר כי לא אעזבך אלא אם עשיתי, ובאמרו עַד אֲשֶׁר הוא תוספת באור כי די לו באחד מהם. ויש לשאלה הֲיֵשׁ י"י בְּקִרְבֵּנוּ אִם־אָֽיִן (שמות יז, ז), הַמְשֹׁל בָּכֶם שִׁבְעִים אִישׁ וגו' אִם־מְשֹׁל בָּכֶם אִישׁ אֶחָד (שופטים ט, ב), הַֽהִצְלִיחַ י"י דַּרְכּוֹ אִם־לֹֽא (בראשית כד, כא), הֲיִנְהַק־פֶּרֶא עֲלֵי־דֶשֶׁא אִם יִגְעֶה־שּׁוֹר (איוב ו, ה), וכלם אשר הם בענין זה ענין שאלה. ויבא עליו גם ה"א השאלה הַאִם תַּמְנוּ לִגְוֹֽעַ (במדבר יז, כח), הַאִם אֵין עֶזְרָתִי בִי (איוב ו, יג). ובאו שתי שאלות כאחת כמו שבאו שני רבויים וְאַף גַּם־זֹאת (ויקרא כו, מד), ושני מיעוטים הֲרַק אַךְ־בְּמֹשֶׁה (במדבר יב, ב), הֲמִבְּלִי אֵין־קְבָרִים (שמות יד, יא). ויש בענין לו אִם־תַּגְבִּיהַּ כַּנֶּשֶׁר (עבדיה א, ד), אִם־יִתֶּן־לִי בָלָק (במדבר כד, יג), אִם־אֶסַּק שָׁמַיִם (תהלים קלט, ח), אִם־יַֽעֲלֶה לַשָּׁמַיִם שִׂיאוֹ (איוב כ, ו), אִם־יַֽעֲמֹד מֹשֶׁה וּשְׁמוּאֵל (ירמיה טו, א)ׄ וכן כלם בזה הענין על זה הדרך. ויש במקום כאשר וְהָיָה אִם־בָּא אֶל־אֵשֶׁת אָחִיו (בראשית לח, ט)ׄ פירוש והיה כאשר בא אל אשת אחיו, וְאִם־יִֽהְיֶה הַיֹּבֵל לִבְנֵי יִשְׂרָאֵל (במדבר לו, ד), כאשר יהיה היובל לבני ישראל פירוש אפילו כשיהיה היובל לבני ישראל אע"פ כן תעמוד הנחלה אצלם ונגרעה נחלתינו כי אין זה כמו המכר, אִם־יֵצְאוּ בְנוֹת־שִׁילוֹ (שפטים כא, כא), כאשר יצאו, וְאִם־תַּקְרִיב מִנְחַת בִּכּוּרִים (ויקרא ב, יד), פירוש וכאשר תקריב, שעל מנחת העומר הכתוב מדבר שהיא באה חובה, וְהָיָה אִם־כִּלָּה לֶֽאֱכוֹל אֶת־עֵשֶׂב הָאָרֶץ (עמוס ז, ב), כאשר כלה, אִם־כֶּסֶף תַּלְוֶה אֶת־עַמִּי (שמות כב, כד), כאשר הלוה כי חובה היא שנאמר וְהַֽעֲבֵט תַּֽעֲבִיטֶנּוּ (דברים טו, ח), וְאִם־מִזְבַּח אֲבָנִים תַּֽעֲשֶׂה־לִּי (שמות כ, כה), כאשר תבנה לי מזבח אבנים כי חובה היא, שנאמר אֲבָנִים שְׁלֵמוֹת תִּבְנֶה וגו' (דברים כז, ו). ובמקום אשר עַד אִם־דִּבַּרְתִּי דְּבָרָי (בראשית כד, לג), עד שאדבר, וְאַחַר אִם־אֵֽינְכֶם שֹֽׁמְעִים אֵלָי (יחזקאל כ, לט), אחר שאינכם שומעים אלי, עַד אִם־נֽוֹתַרְתֶּם כַּתֹּרֶן עַל־רֹאשׁ הָהָר (ישעיה ל, יז), עד אשר נותרתם. ויש שהוא כמו אמת אִם־לֹא נִכְחַד קִימָנוּ (איוב כב, כ), וְאִם־בְּרִיאָה יִבְרָא י"י (במדבר טז, ל), באמת בריאה יברא י"י, אִם־לַלֵּצִים הוּא יָלִיץ (משלי ג, לד), באמת ללצים הוא יליץ, הַפְכְּכֶם אִם־כְּחֹמֶר הַיֹּצֵר יֵֽחָשֵׁב (ישעיה כט, טז)ׄ באמת כחמר היוצר יחשב הפככם לפני שהוא נקל בעיני להפך אתכם כמו שנקל ליוצר להפך החמר מכלי לכלי. ופירוש כִּֽי־יֹאמַר מַֽעֲשֶׂה לְעֹשֵׂהוּ בתמיה, כלומר יאמר החמר ליוצר אם יהפך אותו לא עשני ומה לו להפוך אות כן אתם מעשה ידי ונקל בעיני הפככם. כִּי אִם־תַּם הַכֶּסֶף (בראשית מז, יח) באמת תם הכסף, אִם רָחַץ אֲדֹנָי אֵת צֹאַת בְּנֽוֹת־צִיּוֹן (ישעיה ד, ד), באמת רחץ, כִּי אִם־יֵשׁ אַֽחֲרִית (משלי כג, יח), כי באמת יש אחרית ותקוה למעשיך הטובים, אִם זכרתיך על יצועי (תהלים סג, ז), וכן כלם אשר תמצא בזה הענין תפרש אותם בלשון אמת, רצוני לומר כי אלו מלות אִם, שאני מפרש בהן אמת חסרים נו"ן אמן, וכן אמת חסר נו"ן, והראוי אֱמֶנֶת וחבורו לכנוים יוכיח שהוא דגוש לחסרון הנו"ן אמרו אֲמִתּוֹ, אֲמְתִּךָ. ויש לפרש וְאִם־בְּרִיאָה (במדבר טז, ל), לתנאי ויהיה טעמו דבק עם וִֽידַעְתֶּם כִּי נִֽאֲצוּ (במדבר טז, ל), ויהיה ו"ו וירעתם כפ"א רפה בלשון ישמעאל, כלומר ואם יהיה זה שתפתח הארץ את פיה ותבלעם, תרעו כי נאצו האנשים האלה את י"י. ויש בענין שבועה כאדם שאומר יהיה כך וכך אם אעשה זה, אִם־לְדָוִד אֲכַזֵּֽב (תהלים פט, לו), אִם־יְבֹאוּן אֶל־מְנוּחָתִֽי (תהלים צח, יא). אב וָאֵם (אסתר ב, ו), ידוע, ובהתחברו לכנוים ידגש, ואפשר שיהיה תמורת הנח במלת אֵם, או יהיה שרשו אמם, אִמּוֹ, אִמְּךָ, אִמִּי ולרבים אִמּוֹת, לְאִמֹּתָם יֹֽאמְרוּ (איכה ב, יב). ונקראת המשפחה אום או אומה, והקבוץ רֹאשׁ אֻמּוֹת (במדבר כה, טו) שְׁנֵים־עָשָׂר נְשִׂיאִם לְאֻמֹּתָֽם (בראשית כה, טז), ופירש יונתן מזה הֵבֵאתִי לָהֶם עַל־אֵם בָּחוּר שֹׁדֵד בַּֽצָּֽהֳרָיִם (ירמיה טו, ח), שתרגם אַיְתֵיתִי עֲלֵיהוֹן עַל סִיעַת עוּלֵימֵיהוֹן בְּזוֹזִין כַּד בְּטִיהֲרָא. וכן הגוי כלו נקרא אום, והקבוץ שַׁבְּחוּהוּ כָּל־הָאֻמִּֽים (תהלים קיז, א), ועל דרך המשל יתפרש כן בָּֽעֲטָרָה שֶׁעִטְּרָה־לּוֹ אִמּוֹ (שיר השירים ג, יא), ואף על פי שהאל"ף בחיריק לפי שעל דרך המליצה הוא אומר על אם שלמה ועל דרך המשל שלמה הוא הקב"ה ואמו הוא ישראל עַמּוֹ כלומר אומתו. וכתב אדוני אבי ז"ל כי שרש אום, אומים אָמַם בראיה מן הערב אל א"מם. וכן אמצע הדרך שהדרכים פונות לה מזה ומזה נקראת אם הדרך, כִּֽי־עָמַד מֶלֶךְ־בָּבֶל אֶל־אֵם הַדֶּרֶךְ (יחזקאל כא, כו), לפי שהיא כאם לדרכים הפונות אליה. וכן העיר הגדולה, עִיר וְאֵם בְּיִשְׂרָאֵל (שמואל ב' כ, יט), לפי שהיא כאם לקטנות ממנה כמו שנקראו גם הם בנות. וְהָֽאַמָּה מִזֶּה וְהָֽאַמָּה מִזֶּה (שמות כו, יג), ידוע ענינם. וכן בְּאַמַּת־אִֽישׁ (דברים ג, יא), אַמַּת בִּצְעֵֽךְ (ירמיה נא, יג), פירוש זרוע בצעך, או פירושו מדת בצעך כלומר במדת שמדדת וַיָּנֻעוּ אַמּוֹת הַסִּפִּים (ישעיה ו, ד), המזוזות יקראו אמות, ויונתן תרגם אֵילְוַת סִפֵּי. ודומה שדעת התרגם באמות שהם הפנות אשר על המזוזות מזה ומזה והמשקוף נשען עליהם. ויש מפרשיו כי הספים נעו ממקומם שתי אמות או שלש. 

אמה  
וְגַם אֶת־בֶּן־הָֽאָמָה (בראשית כא, י), הה"א לנקבה והה"א למ"ד הפועל נופלת, ונראה במלת וְאַמְהֹתָיו וַיֵּלֵֽדוּ (בראשית כ, יז), וענינם ידוע כי הם השפחות, וכן וַתִּשְׁלַח אֶת־אֲמָתָהּ (שמות ב, ה), שפחתה. ואומרים כי המלה הזאת מחלוקת בקריאתה כי יש שקוראים אותה בדגש אַמָּתָהּ מן אַמָּה אָרְכּוֹ (שמות ל, ב). וכן פירש רבינו סעדיה בפירושו בערבי ומד"ת דרעה"א, פירוש ותשלח זרועה. 

אמל  
מָה אֲמֻלָה לִבָּתֵךְ (יחזקאל טז, ל), וכפלו הלמ"ד ברוב ואמרו מָה הַיְּהוּדִים הָֽאֲמֵלָלִים (נחמיה ג, לד), עניין חולשה, וכן כִּי אֻמְלַל אָנִי (תהלים ו, ג), והוא תאר מבנין פועל אם הוא קמוץ, אבל מצאנוהו פתוח ברוב הספרים. וכן מצאתי במסרה על כִּי שַׁדְמוֹת חֶשְׁבּוֹן אֻמְלָל (ישעיה טז, ח), לית קמץ וכל סוף פסוק נותיר, ואם כן יהיה פועל עבר ויהיה אמלל אני, כמו וְנֵֽאשֲׁאַר אָנִי (יחזקאל ט, ח), שפירושו עצמי, וכן נִרְאָה אַתָּה י"י (במדבר יד, יד). והחכם רבי יעקב בן אלעזר כתב כִּי אֻמְלַל אָנִי תאר ואם הוא פתוח והביא כמוהו תאר ופתוח הִנְנִי יִסַּד בְּצִיּוֹן (ישעיה כח, טז), לֵב הוּתַל (ישעיה מד, כ). וְאֻמְלַל כָּל־יוֹשֵׁב בָּהּ (הושע ד, ג), פעל עבר מבנין פועל כי הוא פתוח, וכן הוֹבִישׁ תִּירוֹשׁ אֻמְלַל יִצְהָֽר (יואל א, י), אֻמְלְלָה יֹלֶדֶת הַשִּׁבְעָה (ירמיה טו, ט), אֻמְלָלוּ מְרוֹם עַם־הָאָֽרֶץ (ישעיה כד, ד), כלם ענין חולשה וכריתה.

אמן  
וְהֶֽאֱמִן בַּֽי"י (בראשית טו, ו), לְמַעַן יַֽאֲמִינוּ (שמות ד, ה), כלם אשר הם מבנין הפעיל הם ענין הבטחון והקבלה קרידינצא בלע"ז, והם יוצאים מענין אמונה כי המאמין באחד נותן האמונה וסובר שהוא אמת. בָּנִים לֹֽא־אֵמֻן בָּֽם (דברים לב, כ), שם על משקל אֵטוּן מִצְרָֽיִם (משלי ז, טז), והוא מענין זה, כלומר בנים שאינם מאמינים. או פירושו בנים שאין בהם אמת. בְּכָל־בֵּיתִי נֶֽאֱמָן הֽוּא (במדבר יב, ז), וּמִי בְכָל־עֲבָדֶיךָ כְּדָוִד נֶאֱמָן (שמואל א' כב, יד), קִרְיָה נֶאֱמָנָה (ישעיה א, כא). וְאִישׁ אֱמוּנִים מִי יִמְצָֽא (משלי כ, ו), שם פועל. וכן עֵד אֱמוּנִים (משלי יד, ה), וְיָבֹא גֽוֹי־צַדִּיק שֹׁמֵר אֱמֻנִֽים (ישעיה כו, ב), אבל אֱמוּנִים נֹצֵר י"י (תהלים לא, כד), כִּי־פַסּוּ אֱמוּנִים מִבְּנֵי אָדָֽם (תהלים יב, ב), אָֽנֹכִי שְׁלֻמֵי אֱמוּנֵי יִשְׂרָאֵל (שמואל ב' כ, יט), שלשתם שם תאר כלם ענין אמת. ועל דעתי כי אמת משרש זה ומשפטו אֱמֶנֶת בפלס דְּבֶֽלֶת, ונפלה הנו"ן להקל כמו שנפלה מן בת הראוי בֶּֽנֶת והדגש בהסמכו אל הבנוים יוכיח. אֱמֶת וּמִשְׁפַּט שָׁלוֹם (זכריה ח, טז), וַתְּהִי הָֽאֱמֶת נֶעְדֶּרֶת (ישעיה נט, טו), הה"א קמוצה שהיא לידיעה, הַֽאֱמֶת אִתְּכֶם (בראשית מב, טז), הה"א פתוחה כי היא לשאלה, שְׁלַח־אוֹרְךָ וַֽאֲמִתְּךָ (תהלים מג, ג), אָב לְבָנִים יוֹדִיעַ אֶל־אֲמִתֶּֽךָ (ישעיה לח, יט), והקבוץ יאמר אֲמְנוֹת כמו מן בת בנות, שלא יקובץ על מתכונת היחידה . אָמֵן כֵּן יַֽעֲשֶׂה י"י (ירמיה כח, ו), אמת יהיה זה וכן יעשה י"י, וְאָמַר כָּל־הָעָם אָמֵֽן (דברים כז, יז), אמת יהיה זה שיהיה ארור מי שיעבור על אחת מאלה, והוא נאמר  על דרך תפלה, או הוא על דרך קבלה שקבלו על עצמם הקללה אם יעברו. וכן וְגַם־אָמְנָה אֲחֹתִי בַת־אָבִי (בראשית כ, יב), אמת הוא שהיא אחותי בת אבי. וכן אָמְנָם י"י (מלכים ב' יט, יז), והמ"ם נוספת. ובשורק האל"ף הַֽאֻמְנָם יֵשֵׁב אֱלֹהִים (מלכים א' ח, כז), הַֽאֻמְנָם אֵלֶם צֶדֶק תְּדַבֵּרוּן (תהלים נח, ב). אֵל אֱמוּנָה (דברים לב, ד), וֶאֱמוּנָה עִנִּיתָֽנִי (תהלים קיט, עה), פירושו ובאמונה עניתני, ענינם אמת. והכניס רבי יונה בזה השרש מֵסִיר שָׂפָה לְנֶאֱמָנִים (איוב יב, כ). ועל דעתי שהוא משרש נאם ומענינו וַיִּנְֽאֲמוּ נְאֻֽם (ירמיה כג, לא), שהוא לשון דבור והנו"ן האחרונה נוספת לסימן שם תאר כמו רחמן, נעמן ונקראים הצחים בלשונותם והיודעים בחכמה הדבור נאמנים. וְנֶֽאְמַן בֵּיתְךָ וּמַמְלַכְתְּךָ (שמואל ב' ז, טז), האל"ף בשבא לבדו ענינו ויתקיים ביתך, וכן אִם לֹא תַֽאֲמִינוּ כִּי לֹא תֵֽאָמֵֽנוּ (ישעיה ז, ט), כלומר אם אין אתם מאמינים בעבור שאין אתם חזקים וקיימים באמונת האל, הַֽאֲמִינוּ בַּֽי"י אֱלֹֽהֵיכֶם וְתֵאָמֵנוּ (דברי הימים ב' כ, כ), פירוש ותתחזקו ותצליחו. וכן וַֽאֲמָנָה עַל־הַֽמְשֹֽׁרְרִים דְּבַר־יוֹם בְּיוֹמֽוֹ (נחמיה יא, מ), כלומר קיום בכל יום שלא. היתה נפסקת ארוחה מהם, לַחְמוֹ נִתָּן מֵימָיו נֶאֱמָנִֽים (ישעיה לג, ט), מקוימים ונתונים תמיד ואינם נפסקים, עֵצוֹת מֵֽרָחוֹק אֱמוּנָה אֹֽמֶן (ישעיה כה, א), תחסר ו"ו החבור כמו שֶׁמֶשׁ יָרֵחַ עָמַד זְבֻלָה (חבקוק ג, יא), פירושו קיום וקיום, וכפל המלות לרוב הקיום כלומר כשראה הנביא העתידה והטוב שיביא לישראל לעתיד והרע לאומות העולם כמו שאמר בפרשה של מעלה וְחָֽפְרָה הַלְּבָנָה וּבוֹשָׁה הַֽחַמָּה כִּֽי־מָלַךְ יְהֹוָה צְבָאוֹת בְּהַר צִיּוֹן וּבִירוּשָׁלַם וְנֶגֶד זְקֵנָיו כָּבֽוֹד (ישעיה כד, כג) אמר הנביא ארוממך ואורה שׁמך כי תעשה אלה הפלאים והעצות שהגדת מרחוק נתקיימו, כלומר הדברים הטובים שהבטחת לישראל על ידי נביאך זה ימים רבים וזמן רחוק יש להם קיום גדול. ואפשר להיות מזה עֵינֶיךָ הֲלוֹא לֶאֱמוּנָה (ירמיה ה, ג), כלומר השגחתך בהם לדבר קיים לא לדבר בטל. אֲנַחְנוּ כֹּֽרְתִים אֲמָנָה (נחמיה י, א), קיום, יָתֵד בְּמָקוֹם נֶאֱמָן (ישעיה כב, כג), חזק וקיים, מַכּוֹת גְּדֹלֹת וְנֶאֱמָנוֹת וָֽחֳלָיִם רָעִים וְנֶֽאֱמָנִֽים (דברים כח, נט), חזקים וקיימים, וַיְהִי יָדָיו אֱמוּנָה (שמות יז, יב), היו בקיום מורמות ולא הניחום עד בא השמש. וְאֶת־הָאֹמְנוֹת אֲשֶׁר צִפָּה חִזְקִיָּה (מלכים ב' יח, טז), עמודים שהיו קיום הבנין. ויונתן תרגם וְיַת סְקוֹפַיָא, כלומר אם אסקופות השערים. וענין אחר כַּֽאֲשֶׁר יִשָּׂא הָֽאֹמֵן אֶת־הַיֹּנֵק (במדבר יא, יב), המגדל, וַתִּשָּׂאֵהוּ אֹֽמַנְתּוֹ (שמואל ב' ד, ד), מגדלתו, הָאֱמֻנִים עֲלֵי תוֹלָע (איכה ד, ה) מגודלים. בְאָמְנָה אִתּֽוֹ (אסתר ב, כ), הוא מקור או שם, והה"א איננה כנוי, עַל־צַד תֵּאָמַֽנָה (ישעיה ס, ד), היתה הנו"ן ראויה להדגש לחסרון נו"ן השרש. או יהיה לשון יתירה בתוספת ה"א ענין גידול. וכן וָאֶֽהְיֶה אֶצְלוֹ אָמוֹן (משלי ח, ל), והוא תאר או מקור במקום שם, כלומר בגידול הייתי אצלו. וְאֶל־הָאֹֽמְנִים אַחְאָב (מלכים ב' י, א), המגדלים אותו מנערותו והם אנשי עצתו אשר עליהם עניני המלכות. ואדני אבי ז"ל כתב מזה בָּנִים לֹֽא־אֵמֻן בָּֽם (דברים לב, כא), כלומר אין בהם תרבות כי דור תהפוכות המה כי כאשר איטיב להם יעשו רעות, כמו שאמר וַיִּשְׁמַן יְשֻׁרוּן וַיִּבְעָט (דברים לב, טו), וְאֵת יֶתֶר הָֽאָמֹון הֶגְלָה נְבֽוּזַרְאֲדָן רַב־טַבָּחִֽים (ירמיה נב, טו), כמו ההמון. וענין אחר מַֽעֲשֵׂה יְדֵי אָמָּֽן (שיר השירים ז, ב), המופלג במלאכה יקרא אומן, חָרָשׁ וְחֹשֵׁב (שמות לח, כג) תרגומו נַגָּר וְאֳמָּן.

אמץ  
כִּי אָֽמְצוּ מִמֶּֽנִי (תהלים קמב, ו), חֲזַק וֶֽאֱמָץ (יהושע א, ו), וּלְאֹם מִלְאֹם יֶֽאֱמָץ (בראשית כה, כג). והתאר וְאַמִּיץ כֹּחַ (איוב ט, ד). והשׁם יֹסִיף אֹֽמֶץ (איוב יז, ט). ומשקל אחר אַמְצָה לִי יֹֽשְׁבֵי יְרֽוּשָׁלַם (זכריה יב, ה), פ"א הפועל בפת"ח. והכבד [פִּעֵל] וְאִמֵּץ אֶת־לְבָבוֹ (דברים ב, ל), וּבִרְכַּיִם כֹּֽרְעוֹת תְּאַמֵּֽץ (איוב ד, ד), אֲאַמִּצְכֶם בְּמוֹ־פִי (שם טז, ה), וְאִישׁ דַּעַת מְאַמֶּץ־כֹּֽחַ (משלי כר, ה), אַמֵּץ כֹּחַ מְאֹֽד (נחום ב, ב). וכבד אחר [הִפְעִיל] וְיַֽאֲמֵץ לְבַבְכֶם (תהלים לא, כה), וְיַֽאֲמֵץ לִבֶּךָ (שם כז, יד). והשׁם מאמין מאמצים, וְכֹל מַֽאֲמַצֵּי־כֹֽחַ (איוב לו, יט). וההתפעל הִתְאַמֵּץ לַֽעֲלוֹת בַּמֶּרְכָּבָה (מלכים א' יב, יח), וַתֵּרֶא כִּֽי־מִתְאַמֶּצֶת הִיא (רות א, יח), כלם והדומה להם ענין חוזק. וענין אחר בְּרֻדִּים אֲמֻצִּֽים (זכריה ו, ג), כמו חמוצים מן חֲמוּץ בְּגָדִים (ישעיה סג, א), כלומר אדומים, ואף על פי שזכר אדומים שני גוונים היו באדמימות אחד אדום ממש ואחד שאינו חזק באדמימות. ויש מי שפירש בו מראה הדשן וכן תרגם יונתן קִטְמָנִין. 

אמר   
כֹּה אָמַר י"י (שמות יא, ד), וְלֶחֶם אָמַר לוֹ (מלכים א' יא, יח), פירוש אמר לו לתת, אַתָּה אֹמֵר אֵלַי (שמות לג, יב), הָאֹֽמְרָה בִּלְבָבָהּ (צפניה ב, טו), זֹאת אֹמֶרֶת (מלכים א' ג ,כב), וַיְדַבֵּר י"י אֶל־מֹשֶׁה לֵּאמֹֽר (שמות ו, י) פירושו לאמר לישראל, אבל אֶמֶשׁ אָמַר אֵלַי לֵאמֹר (בראשית לא, כט) הוא כפל המקור על הפועל לחזק הדבר ובבאו אחרון יותר. וכן אֹֽמְרִים אָמוֹר לִמְנַֽאֲצַי (ירמיה כג, יז), הכל כמו שכתבנו בחלק הדקדוק. הֶאָמוּר בֵּֽית־יַֽעֲקֹב (מיכה ב, ז), שיאמרו לו בית יעקב ויקראו אותו כן, יֹֽאמַר־נָא יִשְׂרָאֵל (תהלים קיח, ב), וְלַֽעֲמָשָׂא תֹּֽמְרוּ (שמואל ב' יט, יד), חסר אל"ף, וכן אֲשֶׁר יֹאמְרֻךָ לִמְזִמָּה (תהלים קלט, כ), כלומר יאמרו איש לאחיו וידברו עליך, אֱמֹר אֶל־הַכֹּֽהֲנִים (ויקרא כא, א), אִמְרוּ לַֽאֲחֵיכֶם עַמִּי וְלַֽאֲחֽוֹתֵיכֶם רֻחָֽמָה (הושע ב, ג), אָמוֹר לָהֶֽם (במדבר ו, כג), וְיֹֽאמְרוּ לְךָ הִנֵּֽנוּ (איוב לח, לה). והנפעל אֲשֶׁר נֶֽאֱמַר אֱמֶת הוּא (דניאל ח, כו), יֵֽאָמֵר ליעקב (במדבר כג, כג). והשׁם אֵין אֹמֶר וְאֵין דְּבָרִים בְּלִי נִשְׁמָע (תהלים יט, ד), אֹמֶר סֶלָה (חבקוק ג, ט), אִם־אָמְרִי אֶשְׁכְּחָה שִׂיחִי (איוב ט, כו). ומשקל אחר וְנַֽחֲלַת אִמְרוֹ מֵאֵֽל (שם כ, כט). והקבוץ לְהָשִׁיב אֲמָרִים אֱמֶת (משלי כב, בא), אִמְרֵי נוֹאָֽשׁ (איוב ו, כו), אֲמָרַי הַֽאֲזִינָה (תהלים ה, ב). ובתוספת מ"ם וְאֶת־מַֽאֲמַר מָרְדֳּכַי (אסתר ב, כ). ומשקל אחר אִמְרָה, אִמְרַת י"י (תהלים קה, יט), הַשֹּׁלֵחַ אִמְרָתוֹ אָרֶץ (שם קמז, טו). ובסגול בִּצַּע אֶמְרָתוֹ (איכה ב, יז). והקבוץ אִֽמֲרוֹת י"י אֲמָרוֹת טְהֹרוֹת (תהלים יב, ז), ענינם ידוע. ויש מהם אמירת הלב הַֽלְהָרְגֵנִי אַתָּה אֹמֵר (שמות ב, יד), כלומר אתה חושב, הָאֹֽמְרָה בִּלְבָבָהּ (ישעיה מז, ח), וַיֹּאמֶר לְהַכּוֹת אֶת־דָּוִֽד (שמואל ב' כא, טז), כלומר יזם להרגו. וכן אָמַרְתִּי אֲנִי בְּלִבִּי (קהלת ב, א). וענין אחר בְּרֹאשׁ אָמִיר (ישעיה יז, ו), והוא הסעיף העליון. ומזה הענין אֶת־י"י הֶֽאֱמַרְתָּ (דברים, כו, יז), וַֽי"י הֶֽאֱמִֽירְךָ הַיּוֹם (שם כו, יח), כלומר רוממת והגדלת אותו. וכן יִֽתְאַמְּרוּ כָּל־פֹּֽעֲלֵי אָֽוֶן (תהלים צד, ד), יתרוממו ויתגאו. ויתכן היות מזה וּבִכְבוֹדָם תִּתְיַמָּֽרוּ (ישעיה סא, ו), בחלוף האל"ף ביו"ד. ויש מפרשים מזה הענין אִמְרוּ צַדִּיק כִּי־טוֹב (ישעיה ג, י). ונכון הוא היותו מענין אמירה. ויתכן לפרש גם כן אֶת־י"י הֶֽאֱמַרְתָּ,  וַֽי"י הֶֽאֱמִֽירְךָ מענין אמירה, כלומר סבבת שיאמר להיות לך לאלהים, והוא סבב שתאמר לו להיות לו לעם וללכת בדרכיו. 

אמשׁ   
אֶמֶשׁ אָמַר אֵלַי (בראשית לא, כט), הֵן־שָׁכַבְתִּי אֶמֶשׁ (שם יט, לד), בשש נקדות, וַיּוֹכַח אָֽמֶשׁ (שם לא, מב), הלילה שעבר יקרא אמש. 

אן   
אָן הֲלַכְתֶּם (שמואל א' י, יד), שאלה על מקום. ובתוספת ה"א אָנָה אֲנַחְנוּ עֹלִים (דברים א, כח), אָנָה אֵלֵךְ מֵרוּחֶךָ (תהלים קלט, ז), אלו שניהם מלרע, וכל האחרים מלעיל כמשפט כל מלה שהה"א בה נוספת. וַֽאֲנִי אָנָה אֲנִי־בָֽא (בראשית לז, ל), אָנָה הָלַךְ דּוֹדֵךְ (שיר השירים ו, א). וכבר בא הנו"ן בסגול וְלֹֽא־תֵצֵא מִשָּׁם אָנֶה וָאָֽנָה (מלכים א' ב, לו), לֹֽא־הָלַךְ עַבְדְּךָ אָנֶה וָאָֽנָה (מלכים ב' ה, כה), הראשונים בסגול ענינם לכאן ולכאן. עַד־אָנָה אָשִׁית עֵצוֹת בְּנַפְשִׁי (תהלים יג, ג), עַד־אָנָה יְנַֽאֲצֻנִי (במדבר יד, יא), עד מתי. וכן עַד־אָן תְּמַלֶּל־אֵלֶּה (איוב ח, ב). אַף־אֲנִי בַּֽחֲלוֹמִי (בראשית מ, טז), מלה מורה על המדבר בעדו. ובא כן למדברים בעדם בכתיב אֲשֶׁר אֲֽנַוְּ [אֲֽנַחְנוּ] שֹֽׁלְחִים אֹֽתְךָ אֵלָיו (ירמיה מב, ו), אבל הקרי הוא אֲנַחְנוּ. אֵל נָא רְפָא נָא לָֽהּ (במדבר יב, יג), כמו עתה, או הוא לשון תחנון ובקשה ואל"ף השרש נפקדה. ועם האל"ף אָנָּא שָׂא נָא פֶּשַׁע אַחֶיךָ (בראשית נ, יז), והוא לעולם מלעיל כי האל"ף קמוצה והנו"ן דגושה והוא כתוב באל"ף בסוף, ופעמים בה"א כמו אָֽנָּה י"י כִּֽי־אֲנִי עַבְדֶּךָ (תהלים קטז, טז), והם ששה על פי המסורת והוא ענין תחינה ובקשה. ופעמים בלשון הודעה כמו אָנָּא חָטָא הָעָם הַזֶּה (שמות לב, לא), שהתודה על חטאתם, אָֽנָּה י"י כִּֽי־אֲנִי עַבְדֶּךָ, הודו לו על חסדו שעשה עמו בעבור שהוא עבדו.

אנה   
וְאָנוּ הַדַּיָּגִים (ישעיה יט, ח), וְאָנוּ וְאָֽבְלוּ פְּתָחֶיהָ (שם ג, כו). והשׁם תַּֽאֲנִיָּה וַֽאֲנִיָּֽה (איכה ב, ה), ענין אבל. וענין אחר וְהָֽאֱלֹהִים אִנָּה לְיָדוֹ (שמות כא, יג). והתפעל כִּֽי־מִתְאַנֶּה הוּא לִֽי (מלכים ב'  ה, ו). והשׁם כִּי־תֹאֲנָה הֽוּא־מְבַקֵּשׁ מִפְּלִשְׁתִּים (שופטים יד, ד). ומשקל אחר תַּֽאֲנָתָהּ מִי יְשִׁיבֶנָּה (ירמיה ב, כד), ענין גרם הדבר וסבובו. וענין אחר בַּל־תֵּלֶךְ בּוֹ אֳנִי־שַׁיִט (ישעיה לג, כא), אַחַת לְשָׁלֹשׁ שָׁנִים תָּבוֹא אֳנִי תַרְשִׁישׁ נֹֽשְׂאֵת זָהָב וָכֶסֶף (מלכים א' י, כב). ובלשון זכר אֳנִי חִירָם אֲשֶׁר־נָשָׂא זָהָב מֵֽאוֹפִיר (שם י, יא). ועם ה"א הנקבה וְהָאֳנִיָּה חִשְּׁבָה לְהִשָּׁבֵֽר (יונה א, ד), ולרבות אֳנִיּוֹת אֵבֶה (איוב ט, כו), ענינם ספינה.

אנח   
מַה־נֶּֽאֶנְחָה בְהֵמָה (יואל א, יח), נֶֽאֶנְחוּ כָּל־שִׂמְחֵי־לֵֽב (ישעיה כד, ז), יֵאָנַֽח עָֽם (משלי כט, ב), וַיֵּאָֽנְחוּ בְנֵֽי־יִשְׂרָאֵל (שמות ב, כג). והשׁם וְנָסוּ יָגוֹן וַֽאֲנָחָֽה (ישעיה לה, י), ענינם הוצאת הנשימה מפני הדאגה שושפיר בלע"ז. אֲנַחְנוּ מָעַלְנוּ בֵֽאלֹהֵינוּ (עזרא י, ב), מלה מורה המדברים בעדם. ופעמים נגרעה האל"ף, בְּנֵי אִישׁ־אֶחָד נָחְנוּ (בראשית מב, יא), נַחְנוּ פָשַׁעְנוּ וּמָרִינוּ (איכה ג, מג). 

אנך   
וְהִנֵּה אֲדֹנָי נִצָּב עַל־חוֹמַת אֲנָךְ (עמוס ז, ז), פירושו בדיל. וכן יקרא בלשון ערבי אנ"ך בדגשות הכ"ף, ופירושו חומה בנויה בקו מדה ובמשקלת המשפט, וּבְיָדוֹ אֲנָֽךְ (עמוס ז, ז), משקלת הבדיל, כי כן עושם משקלת מהעופרת או הבדיל ששוקל בה הבנאי (רצה לומר פְּייומְבִּין), הִֽנְנִי שָׂם אֲנָךְ (עמוס ז, ח), פירוש משקלת אנך, ויפה פירש רבי יונה הענין בהנני שֹם אנך כענין וְשַׂמְתִּי מִשְׁפָּט לְקָו וּצְדָקָה לְמִשְׁקָלֶת (ישעיה כח, יז). ופירוש לֹֽא־אוֹסִיף עוֹד עֲבוֹר לֽוֹ (עמוס ז, ח), לא אוסיף עוד עבור על עונותיו כי אפקדם עליו במשפט כי באנך המשפט ובקו הדין אשפוט אותם. אָנֹכִי הָאֵל (בראשית מו, ג), כמו אני.

אנס   
אֵין אֹנֵס (אסתר א, ח), אין מכריח והלשון הזה ידוע ונהוג בדברי רבותינו ז"ל הרבה (תמורה דף ה, ע"א). 

אנף  
אוֹדְךָ י"י כִּי אָנַפְתָּ בִּי (ישעיה יב, א), פֶּן־יֶאֱנַף וְתֹאבְדוּ דֶרֶךְ (תהלים ב, יב). וההתפעל גַּם־בִּי הִתְאַנַּף י"י (דברים א, לז), ענין כעס. ואף הוא מזה השרש והענין, ובהתחברו לכנוים אַפּוֹ, אַפִּי, אַפְּךָ בדגש לחסרון הנו"ן. ועוד נכתבנו בשרש אף בפני עצמו. הָֽאֲנָפָה לְמִינָהּ (ויקרא יא, יט), שם עוף. ואמרו רבותינו ז"ל (חולין סג, ע"א), אנפה זו דיה רגזנית.

אנק   
וּבְכָל־אַרְצָהּ יֶֽאֱנֹק חָלָֽל (ירמיה נא, נב), בֶּאֱנֹק חָלָל (יחזקאל כו, טו). והנפעל הַנֶּֽאֱנָחִים וְהַנֶּאֱנָקִים (יחזקאל ט, ד), הֵאָנֵק דֹּם (יחזקאל כד, יז), ולרוב הפעולה שב הפועל נפעל. וכן הַנִּדְבָּרִים בְּךָ (יחזקאל לג, ל). והשׁם בְּכִי וַֽאֲנָקָה (מלאכי ב, יג), כלם ענין צוחה וצעקה והוא הפוך מן וְנָאַק נַֽאֲקוֹת חָלָל (יחזקאל ל, כד). ופירוש הֵאָנֵק דֹּם מהאנק דום, כאילו אמר מצעוק דום, כי האבלים אחריכם צועקים ואתה תדום. וכתב רבי יונה ונזדמנו בלשון העברי באנקה שני ענינים, האחר הוצאת הנשימה והשבתה והשני הוצאתה בלא השבתה, והוא מה שאמר יֶֽאֱנֹק חָלָֽל (ירמיה נא, ב), כי החלל לא ישיב הנשימה אבל מוציא אותה. וְהָֽאֲנָקָה וְהַכֹּחַ (ויקרא יא, ל), שרץ, ואפשר שנקרא כן לפי שצועק תמיד, ופירשו רבינו שלמה בבר"א בלע"ז. 

אנשׁ    
אֱנוֹשׁ כֶּחָצִיר יָמָיו (תהלים קג, טו), שם כולל לכל בני אדם. ופעמים פרט וְאַתָּה אֱנוֹשׁ כְּעֶרְכִּי (תהלים נה, יד). ולשון רבים כולל פרטים אנשים. ופעמים תבא מלת אנשים בסתם ולא יתפרש באי זה ענין הם, אבל לפי ענין הפסוק יתפרש כמו כֻּלָּם אֲנָשִׁים (במדבר יג, ג), לא ידענו מי הם גדולים או פחותים כשפירש לנו בסוף הפסוק ראשי בני ישראל המה ידענו כי רצה לומר אנשים גדולים. וְכָל־מַרְבִּית בֵּֽיתְךָ יָמוּתוּ אֲנָשִֽׁים (שמואל א' ב, לג), אחר שאמר מִֽהְיוֹת זָקֵן בְּבֵיתֶֽךָ ידענו כי רצה לומר אנשים בחורים, זָקֵן בָּא בַֽאֲנָשִֽׁים (שמואל א' יז, יב), אנשים זקנים, זֶרַע אֲנָשִׁים (שמואל א' א, יא), אחר שאמרה וּנְתַתִּיו לַֽי"י כָּל־יְמֵי חַיָּיו רצתה לומר זרע אנשים כשרים שזרעם נכון לברכה וראויים לתתם לי"י. ואפשר שתהיה אִשָּׁה מזה השרש והדגש לחסרון הנו"ן והראוי אנשה, וכן הקבוץ אִשֹּׁת הַזִּמָּֽה (יחזקאל כג, מד). וכבר כתבנו אותם בשרש אישׁ, ולנקבות יחסרו האל"ף ואמר נָשִׁים בְּקִרְבֵּךְ (נחום ג, יג), נְשֵׁי אֲדֹנֶיךָ (שמואל ב' יב, ח), וְנָשֶׁיךָ וּבָנֶיךָ הַטּוֹבִים לִי־הֵֽם (מלכים א' כ, ג), וּנְשֵׁיהֶם וּבְנֵיהֶם (במדבר טז, כז), תְּנָה אֶת־נָשַׁי וְאֶת־יְלָדַי (בראשית ל, כו). אָנוּשׁ חִצִּי בְלִי־פָֽשַׁע (איוב לד, ו), נֵד קָצִיר בְּיוֹם נַֽחֲלָה וּכְאֵב אָנֽוּשׁ (ישעיה יז, יא), עָקֹב הַלֵּב מִכֹּל וְאָנֻשׁ הוּא (ירמיה יז, ט), כִּי אֲנוּשָׁה מַכּוֹתֶיהָ (מיכה א, ט), חֶרְפָּה שָֽׁבְרָה לִבִּי וָֽאָנוּשָׁה (תהלים סט, כא), האל"ף הכתובה אל"ף המדבר ואל"ף השרש נגרעה, וקמצות האל"ף מורה עליה ומשפטו וָאֶֽאֱנוֹשָׁה. והנפעל אֲשֶׁר יָֽלְדָה אֵֽשֶׁת־אֽוּרִיָּה לְדָוִד וַיֵּֽאָנַֽשׁ (שמואל ב' יב, טו), כלם ענין כאב ושבר וחולי כבד. או ענין רע במחשבת הלב על דרך השאלה כמו מִכְּאֵב לֵב וּמִשֵּׁבֶר רוּחַ (ישעיה סה, יד), לפיכך אמר ואנושׁ הוא, ואמר חֶרְפָּה שָֽׁבְרָה לִבִּי וָֽאָנוּשָׁה, ואמר ויום אנושׁ. ויתכן כי לענין זה נקרא האדם אֱנוֹשׁ כי כל ימיו מכאובים, וזה העניו אמר יֵדְעוּ גוֹיִם אֱנוֹשׁ הֵמָּה סֶּֽלָה (תהלים ט, כא).

אסם   
אֶת־הַבְּרָכָה בַּֽאֲסָמֶיךָ (דברים כח, ח), וְיִמָּֽלְאוּ אֲסָמֶיךָ שָׂבָע (משלי ג, י), הם אוצרות התבואה. 

אסן   
וְלֹא יִֽהְיֶה אָסוֹן (שמות כא, כב), וּקְרָאָהוּ אָסוֹן (בראשית מב, לח), ענינם ענין מות. 

אסף   
וְאָסַף אִישׁ טָהוֹר (במדבר יט, ט), אָסַף אֱלֹהִים אֶת־חֶרְפָּתִֽי (בראשית ל, כג), אִסְפִּי מֵאֶרֶץ כִּנְעָתֵךְ (ירמיה י, יז). ועוד נפרש הפסוק הזה בשרש כנע. אֹֽסְפָה הַצֹּלֵעָה (מיכה ד, ו), וַיֹּסֶף עוֹד דָּוִד אֶת־כָּל־בָּחוּר (שמואל ב' ו, א), אָסֹף אֶאֱסֹף יַֽעֲקֹב כֻּלָּךְ (מיכה ב, יב), וַיַּֽאַסְפוּ אֶת־הַשְּׂלָו (במדבר יא, לב). והנפעל וְנֶאֱסַף שִׂמְחָה וָגִיל (ישעיה טז, י), וַיֵּֽאָסֵף מֹשֶׁה אֶל־הַֽמַּֽחֲנֶה הוּא וְזִקְנֵי יִשְׂרָאֵֽל (במדבר יא, ל). והפועל הכבד [פִּעֵל] מְאַסֵּף לְכָל־הַֽמַּֽחֲנֹת (במדבר י, כה), וְהַֽמְאַסֵּף הֹלֵךְ אַֽחֲרֵי אֲרוֹן י"י (יהושע ו, יג). ובא מוקל כִּי מְאַסְפָיו יֹֽאכְלֻהוּ (ישעיה סב, ט). ושלא נזכר פועלו ממנו [פֻּעַל] וְאֻסַּף שְׁלַלְכֶם (ישעיה לג, ד), וְאֻסְּפוּ אֲסֵפָה (ישעיה כד, כב), ענינם כענין קבוץ. אך יש הפרש ביניהם כמו שאנו עתידים לבאר בשרש קבץ. וכן וְחַג הָֽאָסִיף (שמות לד, כב), נקרא כן לפי שאוספים אז הקציר והבציר וכל הפירות לבתים מפני הגשמים. והשׁם אֹסֶף בְּלִי יָבֽוֹא (ישעיה לב, י), אֹסֶף הֶֽחָסִיל (ישעיה לג, ד). והקבוץ כְּאָסְפֵּי־קַיִץ (מיכה ז, א). ומשקל אחר וְאֻסְּפוּ אֲסֵפָה (ישעיה כד, כב), כלם והדומים להם לשון קבוץ. ומשקל אחר אֲסֻפָּה והקבוץ בַּֽעֲלֵי אֲסֻפּוֹת (קהלת יב, יא), פירוש דברי בעלי אסופות וקורא לחכמים בעלי החבורים בעלי אסופות לפי שאוספים דברי החכמות בספריהם. וּלְבָנָיו בֵּית הָֽאֲסֻפִּֽים (דברי הימים א' בו, טו), בַּֽאֲסֻפֵּי הַשְּׁעָרִֽים (נחמיה יב, כה), בית שהיה בבית המקדש אל השער לעומת דרום ונקרא כן על ענין ידוע אצלם. ואפשר שהיו האסופים שני מקומות לפי שאמר אחר כן וְלָֽאֲסֻפִּים שְׁנַיִם שְׁנָֽיִם (דברי הימים א' כו, יז), כלומר לכל אחד מבתי האסופים היו שנים לוים. ובהכפל העי"ן והלמ"ד וְהָֽאסַפְסֻף אֲשֶׁר בְּקִרְבּוֹ (במדבר יא, ד), האל"ף נחה והכפל לחזק הענין כמו שכתבנו בחלק הדקדוק רצונו לומר העם הרב שנאספו אליהם, וכן כתוב וְגַם־עֵרֶב רַב עָלָה אִתָּם (שמות יב, לח). וענין קרוב לזה הִנְנִי אֹֽסִפְךָ עַל־אֲבֹתֶיךָ (מלכים ב' כב, כ). והנפעל כַּֽאֲשֶׁר נֶֽאֱסַף אַֽהֲרֹן אָחִֽיךָ (במדבר כז, יג), נֶאֱסַף הַצַּדִּֽיק (ישעיה נז, א), נפעל עבר והם פתחין, אֲנִי נֶֽאֱסָף אֶל־עַמִּי (בראשית מט, כט), נפעל עומד והוא קמוץ, וַיֵּאָסֶף אֶל־עַמָּֽיו (בראשית מט, לג). וכן בענין זה וַיֶּֽאֱסֹף רַגְלָיו אֶל־הַמִּטָּה (שם), תֹּסֵף רוּחָם יִגְוָעוּן (תהלים קד, כט), אֱסֹף יָדֶֽךָ (שמואל א' יד, כ) וכן וְלֹֽא־יִהְיוּ עוֹד אֲסֻפֵי רָעָב (יחזקאל לד, כט), שרצונו לומר מתי רעב. והפועל הכבד וְאֵין אִישׁ מְאַסֵּף אוֹתִי הַבָּֽיְתָה (שופטים יט, יח), כלם והדומים להם ענין התכנס. ונאמר הענין הזה במיתה כי המת הלך בדרך שהלכו אבותיו כאילו נאסף אליהם. עָשִׁיר יִשְׁכַּב וְלֹא יֵאָסֵף (איוב כז, יט), פירוש אם ישכב לחולי עשיר לא ימות עשיר, כלומר כי קודם מיתתו יבוזו כל אשר לו כי אחר שנפל למטה אינם יראים אותו, וזהו שאמר עֵינָיו פָּקַח וְאֵינֶֽנּוּ, פירוש ואיננו בעשרו. ומזה הענין וְאָסַף הַמְּצֹרָֽע (מלכים ב' ה, יא), יֶאֱסֹף אֹתוֹ מִצָּֽרַעְתּֽוֹ (שם ב' ה, ג). והנפעל עַד־הֵֽאָסֵף מִרְיָֽם (במדבר יב, טו), כי המצורע מנהגו לשבת חוץ למחנה או לעיר נפרד מבני אדם ובהתרפאו יאסף אליהם ויכנס בתוכם. וענין אחר אָסֹף אָסֵף כֹּל מֵעַל פְּנֵי הָֽאֲדָמָה (צפניה א, ב), אָסֹף אֲסִיפֵם (ירמיה ח, יג), רצונו לומר אָסוּף כי אָסֹף ואֲסִיפֵם שרשם סוף, וכן אָסַף אֱלֹהִים אֶת־חֶרְפָּתִֽי (בראשית ל, כג), על דעת קצת מפרשים. וכן וְאָסַפְתָּה נַפְשְׁךָ וְנֶפֶשׁ בֵּיתֶֽךָ (שופטים יח, כה). ואפשר להיות מזה נפעל וְנֶאֱסַף שִׂמְחָה וָגִיל (ישעיה טז, י), וְגַם־דְּגֵי הַיָּם יֵֽאָסֵֽפוּ (הושע ד, ג). והפועל הכבד [הִפְעִיל] פֶּן־אֹסִֽפְךָ עִמּוֹ (שמואל א' טו, ו), על דרך אֹבִידָה עִיר (ירמיה מו, ח), כלם ענין הסרה וכליה. 

אסר   
וְאָֽסְרָה אִסָּר (במדבר ל, ד), וַאֲסַרְנֻהוּ לְעַנֹּתוֹ (שופטים טז, ה), וַיֶּאְסֹר אֶת־רִכְבּוֹ (שמות יד, ו), האל"ף בשוא לבדו, וַיֶּֽאֱסֹר אֹתוֹ לְעֵֽינֵיהֶֽם (בראשית מב, כד), בשוא וסגול. והמסורת עליו לית רפה וכל כפתיא דשמשון דכותיה. כִּֽי־מִבֵּית הָֽסוּרִים (קהלת ד, יד), נחה האל"ף וחסרה מהמכתב והוא בית הסהר שמתנין שם האסורים. אֲסוּרִים יָדֶיהָ (קהלת ז, כו), כלומר הנלכד בידיה, כמו הנסגר בבית האסורים. ומשקל אחר וְנָֽתְנוּ אוֹתוֹ בֵּית הָֽאֵסוּר (ירמיה לז, טו), והוא בפלס אֵטוּן מִצְרָֽיִם (משלי ז, טז), אֵבוּס בְּעָלָיו (ישעיה א, ג). ואפשר שיהיה מזה המשקל וַיִּמַּסּוּ אֱסוּרָיו מֵעַל יָדָֽיו (שופטים טו, יד), והם היחרים שנאסר בהם. והתאר תָּבוֹא לְפָנֶיךָ אֶנְקַת אָסִיר (תהלים עט, יא) לִשְׁמֹעַ אֶנְקַת אָסִיר (תהלים קב, כא). והקבוץ אֵת כָּל־הָאֲסִירִם אֲשֶׁר בְּבֵית הַסֹּהַר (בראשית לט, כב) אֲסִירָיו לֹֽא־פָתַח בָּֽיְתָה (ישעיה יד, יח). ובדגש וְאֻסְּפוּ אֲסֵפָה אַסִּיר עַל־בּוֹר (ישעיה כד, כב), לְהוֹצִיא מִמַּסְגֵּר אַסִּיר (ישעיה מב, ז), בִּלְתִּי כָרַע תַּחַת אַסִּיר (ישעיה י, ד), מִי־יֶאְסֹר הַמִּלְחָמָה (מלכים א' כ, יד), כולם ענין קשירה. ופירוש מִי־יֶאְסֹר הַמִּלְחָמָה ענין אסירת הרכב . והנפעל וְאַתֶּם הֵאָסְרוּ (בראשית מב, טז), אֲחִיכֶם אֶחָד יֵֽאָסֵר (שם מב, יט). ושלא נזכר פועלו מהדגוש [פֻּעַל] כָּל־נִמְצָאַיִךְ אֻסְּרוּ יַחְדָּו מֵרָחוֹק בָּרָֽחוּ (ישעיה כב, ג), פירוש הנמצאים בך אוסרו וגם כן אשר ברחו מרחוק הושגו ואוסרו כמו צדקיהו וסיעתו שברחו וחשבו כי היו נמלטים ואומרו כמו כן. ואמר רבי יהודה כי מזה השרש וְהֵבֵאתִי אֶתְכֶם בְּמָסֹרֶת הַבְּרִֽית (יחזקאל כ, לז), משפטו בְּמַֽאֲסֹרֶת.

אף   
אַף־אֲנִי אֶֽעֱשֶׂה־זֹּאת לָכֶם (ויקרא כו, טז), וְאַף גַּם־זֹאת בִּֽהְיוֹתָם בְּאֶרֶץ אֹֽיְבֵיהֶם לֹֽא־מְאַסְתִּים (שם כו, מד), הַאַף תִּסְפֶּה (בראשית יח, כד), ענין כלם והדומה להם עוד או גם. עַל אַף אֹיְבַי תִּשְׁלַח יָדֶךָ (תהלים קלח, ז), פירשוהו כמו הפוך אף על אויבי. ואדני אבי פירשו מענין אַף י"י (איכה ב, כב). ופעמים יתפרש כמו כל שכן. והכלל כל מקום שתראה מלת כי אחריו תפרשנו כל שכן כמו אַף כִּי־אָֽנֹכִי אֶֽעֱנֶנּוּ (איוב ט, יד), אַף כִּֽי־נִתְעָב וְֽנֶאֱלָח (שם טו, טז), אַף כִּֽי־הַבַּיִת הַזֶּה (מלכים א' ח, כז), אַף כִּֽי־אָמַר אֱלֹהִים לֹא תֹֽאכְלוּ מִכֹּל עֵץ הַגָּֽן (בראשית ג, א). ופירוש הפסוק אמר לאשה דברים אחרים. ודומה שאמר לה כי המקום שונא אתכם אף על פי שאתם גדולים משאר היצורים שלא יעשה לכם מעלת כך וכך וכל שכן שאמר אליכם אל תאכלו מכל עץ הגן לזה תכירו ששונא אתכם. ואל יקשה עליך התוספת הזה כי לא יתכן לפרשו לשום פירוש בעולם מבלי תוספת אחר לפי שאמר אַף, ואף לעולם מוסיף על אשר אמר. ועוד כי דרך הכתוב לאחוז תכלית הדברים ומתכליתם הבין ראשיתם. וכן בדברי המרגלים ששלח יהושע שאמרו כי נתן י"י בידינו את כל הארץ (יהושע ב, כד), ולא יתכן שזה היה תחלת דבריהם, כי מלת כי נותנת טעם לאשר אמר אלא אחז הכתוב תכלית הדברים ומהם תוכל להבין הראשית. ויש שחסרה מלה כי וטעמו כל שכן אַף שֹֽׁכְנֵי בָֽתֵּי־חֹמֶר (איוב ד, יט). אַף לָהֶם וְלֹא יְרִיחֽוּן (תהלים קטו, ו), הביאו רבי יונה בזה השרש. והנכון שהוא משרש אנף כמו שכתבתי והוא החוטם ועקרו אֶנֶף, וחבורו לכנויים יוכיח שידגש לחסרון הנו"ן, כמו וַיִּפַּח בְּאַפָּיו (בראשית ב, ז), משפטו בְּאַנְפָּיו והוא מגזרת אָנַפְתָּ בִּי (ישעיה יב, א). ולפי שהכעס יתראה בחוטם יקרא אף, פֶּֽן־יֶֽחֱרֶה אַף־ י"י אֱלֹהֶיךָ בָּךְ (דברים ו, טו), אֶרֶךְ אַפַּיִם (משלי יד, כט), ארך כעס, קְֽצַר־אַפַּיִם (שם יד, יז), שהוא ממהר לכעוס, וְלֹא בְאַפַּיִם וְלֹא בְמִלְחָמָֽה (דניאל יא, כ), וּמִיץ אַפַּיִם (משלי ל, לג). ומזה פירש אדני אבי ז"ל על אף איבי (תהלים קלח, ז), כלומר על אפם רצונו לומר אם רע בעיניהם תשלח ידך ותושיעני ימינך. ועל הדרך הזה כִּי עַל־אַפִּי וְעַל־חֲמָתִי הָיְתָה לִּי הָעִיר הַזֹּאת (ירמיה לב, לא). וכנה הכתוב הפנים באפים לפי שהאפים בגבוהים על הפנים, וַיִּפֹּל לְאַפָּיו אַרְצָה (שמואל א' כ, מא), כלומר על פניו, וַיִּשְׁתַּחוּ אַפַּיִם אָֽרְצָה (בראשית יט, א), וַתִּפֹּל לְאַפֵּי דָוִד עַל־פָּנֶיהָ (שמואל א' כה, כג), כלומר לפני דוד, בְּזֵעַת אַפֶּיךָ תֹּאכַל לֶחֶם (בראשית ג, יט). מָנָה אַחַת אַפָּיִם (שמואל א' א, ה), פירוש מנה אחת נכבדת להשיב אפים, כלומר להשיב כעסה. או פירושו ראויה לפנים כלומר מנה נכבדת. ואדני אבי ז"ל פירוש, לפי שהיה נותן לפנינה אשתו ולכל בניה מנות, מנה לכל אחת ואחת ולחנה לא היה תן כי אם מנה אחת כי היתה לבדה בלא בן ובת היה לה כעס גדול, וזה לאשר אהבה וי"י סגר רחמה. 

אפף  
כִּי אָֽפְפוּ עָלַי רָעוֹת (תהלים מ, יג), אֲפָפוּנִי חֶבְלֵי־מָוֶת (תהלים יח, ה), הענין הקיפוני. 

אפד   
וְאָֽפַדְתָּ לוֹ בְּחֵשֶׁב הָֽאֵפֹֽד (שמות כט, ה), וחגרת, וַיֶּאְפֹּד לוֹ בּֽוֹ (ויקרא ח, ז), ויחגור. ועל שם ההגירה נקרא האפוד אפד, וְדָוִד חָגוּר אֵפוֹד בָּֽד (שמואל ב' ו, יד), תרגם יונתן וְדָוִד אֲסִיר כַּרְדוּט דְבוּץ, וכן תרגם כִּי כֵן תִּלְבַּשְׁןָ  בְּנוֹת־הַמֶּלֶךְ הַבְּתוּלֹת מְעִילִים (שמואל ב' יג, יח), כַּרְדוּטִין, שְׁמֹנִים וַֽחֲמִשָּׁה אִישׁ נֹשֵׂא אֵפוֹד בָּֽד (שמואל א' כב, יח), גם יונתן דְכַשְׁרִין לְמִלְבַּשׁ אֵפוֹד דְבוּץ. ומשקל אחר עם ה"א הנקבה אֲפֻדָּה, וְחֵשֶׁב אֲפֻדָּתוֹ אֲשֶׁר עָלָיו (שמות כח, ח). ענין זה וְאֶת־אֲפֻדַּת מַסֵּכַת זְהָבֶךָ (ישעיה ל, כב). וכתב אדוני אבי ז"ל משרש זה ומענין זה אָֽהֳלֵי אַפַּדְנוֹ (דניאל יא, מה). 

אפוא  
מַה־לָּךְ אֵפוֹא כִּֽי־עָלִית כֻּלָּךְ לַגַּגּֽוֹת (ישעיה כב, א), ענינו עתה, וכבר פרשתיו בשרש איף. 

אפה  
וּמַצּוֹת אָפָה (בראשית יט, ג), וְאַף אָפִיתִי עַל־גֶּחָלָיו לֶחֶם (ישעיה מד, טו), על שם סופו כי לא יקרא לחם עד שיאפה. וכן וְטַֽחֲנִי קָמַח (ישעיה מז, ב), וַתִּקַּח אֶת־הַבָּצֵק וַתָּלָושׁ [וַתָּלָשׁ] (שמואל ב' יג, ח), וּבִגְדֵי עֲרוּמִּים תַּפְשִֽׁיט (איוב כב, ו), נִשְׁבְּרָה קִרְיַת־תֹּהוּ (ישעיה כד, י), יָהֵב חָכְמְתָא לְחַכִּימִין (דניאל ב, כא), יוּמַת הַמֵּת (דברים יז, ו) וכן וְיָֽצְאוּ יְלָדֶיהָ (שמות כא, כב), והם לא נולדו אלא ראוים להיות ילדים. וַתֹּפֵהוּ מַצּֽוֹת (שמואל א' כח, כד), אֵת אֲשֶׁר־תֹּאפוּ אֵפוּ (שמות טז, כג), כמו תַנּוּר בֹּעֵרָה מֵֽאֹפֶה (הושע ז, ד), כלומר מצד האופה שמבעירו, מִחוּץ הָֽאֹפִים (ירמיה לז, כא). והנפעל לֹא תֵֽאָפֶה חָמֵץ (ויקרא ו, י), חָמֵץ תֵּֽאָפֶינָה (ויקרא כג, יז). והשׁם מַֽאֲפֵה תַנּוּר (ויקרא ב, ד).  ומשקל אחר בהתחלף האל"ף בוי"ו נחה ובתוספת נו"ן בסוף, תֻּֽפִינֵי מִנְחַת פִּתִּים (ויקרא ו, יד). ואמר בלשון רבים לפי שהיתה אפויה אפויות הרבה, חולטה ברותחין ואחר כן אופה בתנור וחוזר ומטגנה במחבת. לשון האפייה לעולם על הפת, כי על שאר המאכלים הוא לשון בשול. 

אפל  
חשֶׁךְ וַֽאֲפֵלָה (יואל ב, ב), בַּֽאֲפֵלוֹת נְהַלֵּֽךְ (ישעיה נט, ט). ומשקל אחר וַתֹּפַע כְּמוֹ־אֹֽפֶל (איוב י, כב). ומשקל אחר מאפל, וַיָּשֶׂם מַֽאֲפֵל בֵּינֵיכֶם וּבֵין הַמִּצְרִים (יהושע כד, ז), אֶרֶץ מַאְפֵּלְיָה (ירמיה ב, לא), במקצת ספרים מדויקים מְאַפֵּלְיָה המ"ם בשוא והאל"ף בפתח והפ"א בדגש חזק, ובכל הספרים היא מלה אחת וענינה שתי מלות. וכן שַׁלְהֶבֶתְיָֽה (שיר השירים ח, ו). וסמך מאפל אל השם יתברך מרוב האפל, כמו שסמך שׁלהבתיה מרוב השלהבת. וכן כל דבר שרוצה להגדילו סומך אותו אל השם כמו כְּֽהַרְרֵי־אֵל (תהלים לו, ז), עִיר־גְּדוֹלָה לֵֽאלֹהִים (יונה ג, ג), וַתְּהִי לְחֶרְדַּת אֱלֹהִֽים (שמואל א' יד, טו), נַפְתּוּלֵי אֱלֹהִים נִפְתַּלְתִּי (בראשית ל, ח), גִּבֹּר־צַיִד לִפְנֵי י"י (בראשית י, ט). או יהיה מאפליה שם תאר לארץ והיו"ד ליחש כיו"ד תחתיה, שׁלישׁיה. והתאר וְאָפֵל וְלֹֽא־נֹגַֽהּ לֽוֹ (עמוס ה, כ), ואחר שאמר חשך אפלה דומה כי האפלה יותר מן החשך. כִּי אֲפִילֹת הֵֽנָּה (שמות ט, לב), חשכות ונסתרות תחת הארץ. או פירושו מתאחרות, וכן בדברי רבותינו (תענית ג, ע"ב), הא בחרפי הא באפלי, וכן אמרו (שקלים פרק א, הלכה ג), שהיתה שנה אפלה ולא היו צמחין נכרים.

אפן   
וַיָּסַר אֵת אֹפַן מַרְכְּבֹתָיו (שמות יד, כה), כַּֽאֲשֶׁר יִהְיֶה הָֽאוֹפַן (יחזקאל י, י), לָאֽוֹפַנִּים לָהֶם (שם י, יג), ענין כלם גלגל. דָּבָר דָּבֻר עַל־אָפְנָֽיו (משלי כה, יא), על גלגליו, והוא משקל אחר והוא על דרך משל, כלומר מיושב על מקומו ומשקלו חָפְנָיו, שהוא מן השניים שאחד ממנו חֹפֶן, כן האחד מזה אֹפֶן והשניות בו כי הוא הנסתר והנגלה. ורבי יונה פירשו על פניו והאל"ף נוספת, וכתב כמו כן מזה השרש נָשָׂאתִי אֵמֶיךָ אָפֽוּנָה (תהלים פח, טז), רוצה לומר אימיך זמן רב, ואמר כי הזמן יקרא בערבי אִפַּא"ן בחירק האל"ף ודגשות הפ"א. ועוד נכתבו אנחנו בשרש פון בשקל אָקוּמָה, כמו שזכרו רבי יהודה.   

אפס   
אָפֵס הַמֵּץ (ישעיה טז, ד), כִּי אָפֵס כָּֽסֶף (בראשית מז, טו), פועל עבר בשקל חָפֵץ בְּבַֽת־יַֽעֲקֹב (בראשית לד, יט), וכן הֶאָפֵס לָנֶצַח חַסְדּוֹ (תהלים עז, ט), ענינם ידוע, כלה המץ, כלה הכסף וכן כלם. והשׁם בְּאֶפֶס עֵצִים תִּכְבֶּה־אֵשׁ (משלי כו, כ), בשש נקדות בלא עצים, הַאֶפֶס עוֹד אִישׁ (שמואל ב' ט, ג), הלא עוד איש, עַד אֶפֶס מָקוֹם (ישעיה ה, ח), עד לא מקום, בְּאֶפֶס עֲשָׁקֽוֹ (ישעיה גב, ד), בחנם בלא משפט. ויבא במקום בלתי אֶפֶס כִּֽי־נִאֵץ נִאַצְתָּ (שמואל ב' יב, יד), אֶפֶס מֵֽאוֹתִי (ישעיה נד, טו), וְאֶפֶס אֶת־הַדָּבָר אֲשֶׁר־אֲדַבֵּר אֵלֶיךָ (במדבר כב, לה), אֶפֶס כי עז העם (במדבר יג, כט), וְאֵין עוֹד אֶפֶס אֱלֹהִֽים (ישעיה מה, יד), אֲנִי וְאַפְסִי עוֹד (צפניה ב, טו), אני ואין בלתי עוד. אַפְסֵי־אָרֶץ (שמואל א' ב, י), קצות הארץ, וכלם קרובים לענין אחד שהוא ענין כליון ודבר שאינו, אלא שכל אחד יתפרש לפי ענינו הקרוב לו. מֵי אָפְסָֽיִם (יחזקאל מז, ג), מי כליון שאין בהם אלא מעט. ורבי יונה פירשו מי פסים והאל"ף נוסף, פירוש מי כפים כי הכ"ף בלשון ארמית נקרא פס ידא ורצונו לומר כי המים לא היו מכסים כי אם כפות רגליו. ורבותינו פירשוהו (שקלים פרק ו, הלכה ג), שאדם עובר בהם עד קרסוליו, וכן תרגם יונתן מֵי קַרְסוּלִין. 

אפע  
וּפָֽעָלְכֶם מֵאָפַע (ישעיה מא, כד), מאין. ואדני אבי ז"ל פירשו מֵאֶפֶס, בחלוף סמ"ך בעי"ן. ור' אחי רבי משה ז"ל פירשו מענין אֶפְעֶה, כלומר אתם מאין ופעלכם מעשה נחשים שמזיקין לדבקים בהם. תִּבָּקַע אֶפְעֶֽה (ישעיה נט, ה), אֶפְעֶה וְשָׂרָף מְעוֹפֵף (ישעיה ל, ו), תַּֽהַרְגֵהוּ לְשׁוֹן אֶפְעֶֽה (איוב כ, טז), הוא מין נחש, ואומרים שהיא נקבה של שרף, והיא קצרה ועבה והארס שלה קשה משל זכר.

אפק  
[הִתְפָּעֵל] וַיִּתְאַפַּק וַיֹּאמֶר שִׂימוּ לָֽחֶם (בראשיה מג, לא), וַיִּתְאַפַּק הָמָן (אסתר ה, י), הענין ויתחזק, הַעַל־אֵלֶּה תִתְאַפַּק (ישעיה סד, יב), פירוש תתחזק שלא תרחם, וָֽאֶתְאַפַּק וָֽאַֽעֲלֶה הָֽעֹלָֽה (שמואל א' יג, יב), התחזקתי ועברתי על רצוני ועל מצותך, כי כן כל לשון התאפקות לחזק לבו לעבור על רצונו. וּמְזִיחַ אֲפִיקִים רִפָּֽה (איוב יב, כא), פירוש אזור חזקים. אֲפִיקֵי מַיִם (תהלים יח, טז), כַּֽאֲפִיק נְחָלִים יַֽעֲבֹֽרוּ (איוב ו, טו), כַּֽאֲפִיקִים בַּנֶּֽגֶב (תהלים קכו, ד), המים הנגרים בחוזק נקראים אפיקים קורינטי"ש בלע"ז, ונקראו כמו כן המקומות הנגרים בהם אפיקים על שמם, לָֽאֲפִיקִים וְלַגֵּאָיֹת [וְלַגֵּֽאָיוֹת] (יחזקאל ו, ג), וְכָל־אֲפִיקֶיךָ חַלְלֵי־חֶרֶב יִפְּלוּ בָהֶֽם (יחזקאל לה, ח), וְכָל־אֲפִיקֵי יְהוּדָה יֵלְכוּ מָיִם (יואל ד, יח), פירוש חריצים שעושים הםם הנגרים בחוזק, ומה שאמר וְעָלָה עַל־כָּל־אֲפִיקָיו (ישעיה ח, ז), אף על פי שהאפיקים עמקים לשון ועלה הוא כנגד ארץ ישראל שהיא גבוה מכל הארצות ועוד כי מה שאמר עַל־כָּל־אֲפִיקָיו הוא דרך משל, כמו שאמר הִנֵּה אֲדֹנָי מַֽעֲלֶה עֲלֵיהֶם אֶת־מֵי הַנָּהָר, והוא משל לחיל מלך אשור, ואמר שימלאו כל האפיקים מאותם המים, כלומר שתמלא כל הארץ מהם, ואף על פי שהמים יורדים, אמר מעלה כנגד ארץ ישראל שהיא גבוהה. עֲצָמָיו אֲפִיקֵי נְחוּשָׁה (איוב מ, יח), חזקי נחושה והם מטות הברזל. וּפְלִשְׁתִּים חָנוּ בַֽאֲפֵֽק (שמואל א' ד, א), שם מקום.

אפר   
וְאָֽנֹכִי עָפָר וָאֵֽפֶר (בראשית יה, כז), בחמש נקדות ענינו דשן. וַיִּתְחַפֵּשׂ בָּֽאֲפֵר (מלכים א' כ, לח), בצעיף, והוא הפוך מן וְאֶת־פַּֽאֲרֵי הַמִּגְבָּעֹת (שמות לט, כח). וְאֶת־אוֹפִר וְאֶת־חֲוִילָה (בראשית י, כט), שמות בני אדם ונקראו שמות מקומם על שמם, והם מקומות הזהב, כאשר אמר אֵת כָּל־אֶרֶץ הַֽחֲוִילָה אֲשֶׁר־שָׁם הַזָּהָֽב (שם ב, יא), וכן כתוב זָהָב מֵֽאוֹפִיר (מלכים א' י, יא), וּבְצוּר נְחָלִים אוֹפִֽיר (איוב כב, כד), פירושו זהב אופיר. 

אצל   
הֲלֹֽא־אָצַלְתָּ לִּי בְּרָכָֽה (בראשית כז, לו), מענין אֵצֶל הַמִּזְבֵּחַ (ויקרא א, טז). והוא שם בחמש נקדות, לִשְׁכַּב אֶצְלָהּ (בראשית לט, י), וַיִּסֹּב מֵֽאֶצְלוֹ (שמואל א' יז, ל). ופירוש הלא אצלת לי ברכה כלומר הלא הנחת אצלך לי ברכה, לֹא אָצַלְתִּי מֵהֶם (קהלת ב, י), לא הנחתי הדבר אצל מי שראו אותו, כלומר לא מנעתי מהם. והפעל הכבד [הִפְעִיל] וַיָּאצֶל מִן־הָרוּחַ (במדבר יא, כה), בנוח האל"ף. והנפעל עַל־כֵּן נֶאֱצַל מֵֽהַתַּחְתּוֹנוֹת וּמֵֽהַתִּֽיכֹנוֹת מֵֽהָאָֽרֶץ (יחזקאל מב, ו). וְאֶל־אֲצִילֵי בְּנֵי יִשְׂרָאֵל (שמות כד, יא), וּמֵֽאֲצִילֶיהָ קְרָאתִיךָ (ישעיה מא, ט), ענינו גדולי ישראל, מגדוליה ומנכבדיה. ומזה מְלוֹ הַקָּנֶה שֵׁשׁ אַמּוֹת אַצִּֽילָה (יחזקאל מא, ח), כלומר אמות גדולות. ויש מי שפירש לֹא אָצַלְתִּי, לא פרשתי מהם, ומענינו וְאֶל־אֲצִילֵי בְּנֵי יִשְׂרָאֵל, הפרושים שבישראל והנכבדים. תַּחַת אַצִּלוֹת יָדֶיךָ (ירמיה לח, יב), ובלשון זכרים עַל כָּל־אַצִּילֵי יָדַי (יחזקאל יג, יח), בתי השחי, ואפשר שיהיה מזה מְלוֹ הַקָּנֶה שֵׁשׁ אַמּוֹת אַצִּֽילָה כלומר מדות גדולות עד בית השחי. כִּֽי־יַגִּיעַ גֵּֽי־הָרִים אֶל־אָצַל (זכריה ד, ה), שם מקום. 

אצר   
וַֽאֲשֶׁר אָֽצְרוּ אֲבֹתֶיךָ (מלכים ב' כ, יז), הָאֽוֹצְרִים חָמָס וָשֹׁד בְּאַרְמְנֽוֹתֵיהֶֽם (עמוס ג, י), וָאֽוֹצְרָה עַל־אוֹצָרוֹת (נחמיה יג, יג). ויתכן להיות ואוצרה מבנין הִפְעִיל, ואף על פי שהיה לו לומר וְאוֹצִירָה כמו אֹבִידָה עִיר (ירמיה מו, ח), הנה מצאנו כמוהו וַיַּדְבְּקוּ (שמואל א' יד, כב), שמשפטו וַיַּדְבִּיקוּ, מַחְצְרִים (דברי הימים א' טו, כד), שמשפטו מַֽחֲצִירִים. ואמרנו זה בעבור שהוא יוצא בענינו כי פירוש ואוצרה, שמתי אוצרים ופקידים על האוצרות. והנפעל לֹא יֵֽאָצֵר וְלֹא יֵֽחָסֵן (ישעיה כג, יח). והשׁם קֹדֶשׁ הוּא לַֽי"י אוֹצַר י"י יָבֽוֹא (יהושע ו, יט), אֶת־אֽוֹצָרוֹ הַטּוֹב (דברים כח, יב), והקבוץ בלשון נקבות נָגִיד עַל־הָאֹֽצָרֽוֹת (דברי הימים א' כו, כד), ענינו ידוע. 

אקו   
וְאַקּוֹ וְדִישֹׁן וּתְאוֹ וָזָֽמֶר (דברים יד, ה), הוא תיש הבר. 

ארר   
וַיֹּאמֶר אָרוּר כְּנָעַן (בראשית ט, כה), אֹרוּ אָרוֹר יֹֽשְׁבֶיהָ (שופטים ה, כג), וְאָֽרוֹתִי אֶת־בִּרְכֽוֹתֵיכֶם (מלאכי ב, ב). והפעל הכבד [פִּעֵל] אֲשֶׁר אֵֽרֲרָהּ י"י (בראשית ה, כט), הַמַּיִם הַֽמְאָֽרְרִים (במדבר ה, כב). וכתב רבי יהודה ז"ל כי אָֽרָה־לִּי (במדבר כב, ו), מהדגוש ויתכן היותו מן הקל. והשׁם אֶת־הַמְּאֵרָה (מלאכי ב, ב), משפטו היה להדגש לולי הרי"ש בפלס מְחִתָּה, מְגִנָּה, ענין קללה וחסרון הטובה, והיא הפך הברכה כי הברכה תוספת הטובה והמארה חסרון הברכה. אָרוּר אַפָּם כִּי עָז (בראשית מט, ז), תפלה שיחסר אפם. ושלא נזכר פועלו מהנוסף [הָפְעַל] וַֽאֲשֶׁר תָּאֹר יוּאָֽר (במדבר כב, ו), ויתכן להיות מעיקר זה בַּמְּאֵרָה אַתֶּם נֵֽאָרִים (מלאכי ג, ט), ואף על פי שהיה ראוי נֵֽאָרִים, בשוא תחת הנו"ן לפי שלא יכלה הרי"ש לקבל דגש נשתנה. ורבי יהודה שמו מעיקר נִאֵר מִקְדָּשׁוֹ (איכה ב, ו), ושם נכתבנו בגזרת השם.

ארב  
וְאָרַב לוֹ וְקָם עָלָיו (דברים יט, יא), דִּבְרֵי רְשָׁעִים אֱרָב־דָּם (משלי יב, ו), נֶֽאֶרְבָה לְדָם (משלי א, יא). והשׁם יֵֽשְׁבוּ בַסֻּכָּה לְמוֹ־אָֽרֶב (איוב לח, מ), ומשקל אחר יֵשֵׁב בְּמַאְרַב חֲצֵרִים (תהלים י, ח), והשׁם עוד וְאַתֶּם תָּקֻמוּ מֵֽהָאוֹרֵב (יהושע ח, ז), כלומר ממקום המארב ענינו ידוע. והפעל הכבד [פִּעֵל] וַיָּשִׂימוּ לוֹ בַֽעֲלֵי שְׁכֶם מְאָֽרְבִים (שופטים ט, כה). וכבד אחר [הִפְעִיל] וַיָּרֶב בַּנָּֽחַל (שמואל א' טו, ה), משפטו וַיַּֽאֲרֶב, או יהיה מן הדגוש משפטו וַיְאַרֶב. ובזה הענין עִם אָרְבּוֹת יָדָֽיו (ישעיה כה, יא), פירוש הפסוק וְהִשְׁפִּיל גַּֽאֲוָתוֹ על ידי אותם המארבים לו במקומותיו, או הם אצילות הידים, רוצה לומר כַּֽאֲשֶׁר יְפָרֵשׂ הַשֹּׂחֶה לִשְׂחוֹת, שׁישׁפיל גַּֽאֲוָתוֹ עִם אָרְבּוֹת יָדָֽיו כי כח השוחה באצילות הידים, ורוצה לומר כי כן יפרש ישראל ידיו בקרב מואב וישפיל גאותו. ואדני אבי ז"ל פירש וְהִשְׁפִּיל גַּֽאֲוָתוֹ במארב חיילותיו. והשׁם ממנו אֹֽרֶב בשקל גֹּרֶן, והקבוץ אֳרָבוֹת בשקל גֳּרָנוֹת, ובסמוך אָרְבוֹת בשקל גָּרְנוֹת דָּגָֽן (הושע ט, א) ורבי יונה פירש כי האל"ף נוספת, ופירושו מן רוב ברוב מקומותיו, רוצה לומר במיטב ארצו. וּכְעָשָׁן מֵֽאֲרֻבָּֽה (הושע יג, ג), וַֽאֲרֻבֹּת הַשָּׁמַיִם נִפְתָּֽחוּ (בראשית ז, יא), וְכַיּוֹנִים אֶל־אֲרֻבֹּֽתֵיהֶֽם (ישעיה ס, ח), חלונות.

ארג   
אִם־תַּאַרְגִי אֶת־שֶׁבַע מַחְלְפוֹת רֹאשִׁי (שופטים טז, יג), מַֽעֲשֵׂה אֹרֵג (שמות כח, לב), ענינו ידוע. ושׁם כלי האורג שמקפל בו הבגד לפניו בארגו אֶת־הַיְתַד הָאֶרֶג (שופטים טז, יד), והוא בשש נקדות וחסר הנסמך, רצונו לומר היתד יתד הארג, או בא בסמיכות עם ה"א הידיעה כמו הַלִּֽשְׁכוֹת הַקֹּדֶשׁ (יחזקאל מו, יט), והדומים לו. וכן תרגמו יונתן יָת אַכְסָן דְגַרְדָאִין, וכן תרגם כִּמְנוֹר אֹֽרְגִֽים (שמואל ב' כא, יט). יָמַי קַלּוּ מִנִּי־אָרֶג (איוב ז, ו), הוא אותו הכלי שבו חוט הערב ואמר קַלּוּ מִנִּי־אָרֶג לפי שמעבירו האורג במרוצה בארגו מקצה אל קצה.

ארה   
וְאָרוּהָ כָּל־עֹבְרֵי דָֽרֶךְ (תהלים פ, יג), אָרִיתִי מוֹרִי (שיר השירים ה, ב), ענינו לקטוה, לקטתי. ויש מפרשים מזה הענין נָשִׁים בָּאוֹת מְאִירוֹת אוֹתָהּ (ישעיה כז, יד), אף על פי שהוא שרש אחר, ופירושו כאשר תשברנה הפארות יבואו הנשים וילקטו אותה, כי אין דרך הנשים לעלות על העץ ללקוט וכבר פירשתיו בשרש אור. וְאֻֽרָוֹת לְכָל־בְּהֵמָה וּבְהֵמָה (דברי הימים ב' לב, כח), ובסמוך אֻרְוֹת סוּסִים (מלכים א' ד, כו), וביו"ד תמורת למ"ד הפועל אֻרְיוֹת סוּסִים (דברי הימים ב' ט, כה), ענינו אבוסים, תרגום אֵבוּס בְּעָלָיו (ישעיה א, ג), אוֹרְיָא דִמְרוֹהִי. אַרְיֵ֥ה שָׁאָ֖ג (עמוס ג, ח), ובלא ה"א וְכַֽאֲרִי יִתְנַשָּׂא (במדבר כג, כד), והקבוץ וּשְׁנַיִם אֲרָיוֹת עֹֽמְדִים אֵצֶל הַיָּדֽוֹת (מלכים א' י, יט), ובלשון זכרים וּשְׁנֵים עָשָׂר אֲרָיִים (מלכים א' י, כ), ידוע. אֶת־אַרְגֹּב וְאֶת־הָאַרְיֵה (מלכים ב' טו, כה), שם לשני גבורים שבאו עם פקח ועזרוהו להכות המלך ועוד חמשים איש מבני גלעדים באו עמו. ונתחבר ארי למלת אל, ונקרא המזבח אריאל הוֹי אֲרִיאֵל אֲרִיאֵל (ישעיה כט, א), וְהָיְתָה לִּי כַּֽאֲרִיאֵֽל (שם כט, ב), וּמֵהָֽאֲרִאֵיל [וּמֵהָֽאֲרִיאֵל] וּלְמַעְלָה הַקְּרָנוֹת אַרְבַּֽע (יחזקאל מג, טו), וקרא שם העיר ירושלם אריאל על שם המזבח שהיה בה, וַֽהֲצִֽיקוֹתִי לַֽאֲרִיאֵל וְהָֽיְתָה תַֽאֲנִיָּה וַֽאֲנִיָּה (ישעיה כט, ב), ואמר הוֹי אֲרִיאֵל אֲרִיאֵל קִרְיַת חָנָה דָוִד (שם), אמר אני אעשה את העיר כמו המזבח שזורקין עליו הדם כן תהיה כל העיר מלאה דם שיהרגו אותם בשוקים וברחובות, וזהו שאמר וְהָיְתָה לִּי כַּֽאֲרִיאֵֽל. ודומה כי לכך נקרא המזבח אריאל לענין שאמרו רבותינו ז"ל (יומא כא, ע"ב), כי האש הקדושה שירדה מן השמים היתה רובצת בו כארי. ואמרו במסכת מדות (סוף פרק ד), ההיכל צר מאחוריו ורחב מלפניו ודומה לארי, שנאמר הוֹי אֲרִיאֵל אֲרִיאֵל קִרְיַת חָנָה דָוִד, מה הארי הזה צר מאחוריו ורחב מלפניו אף ההיכל צר מאחוריו ורחב מלפיו. וכן הוּא הִכָּה אֵת שְׁנֵי אֲרִיאֵל מוֹאָב (שמואל ב' כג, כ), רוצה לומר שני גבורי גדולי מואב. וכן אמר התרגום תְּרֵין רַבְרְבֵי מוֹאָב, וכנה הגדולים והגבורים באריאל כי הארי גדול וגבור וחזק בחיות. וכן מלת אֵל היא לשון תוקף וחוזק, כמו  יֶשׁ־לְאֵל יָדִי (בראשית לא, כט), לפיכך הורכבה המלה מארי ומאל. ונהפכה האל"ף בה"א ונגרעה היו"ד ואמרו על המזבח וְהַֽהַרְאֵל אַרְבַּע אַמּוֹת (יחזקאל מג, טו).

ארז   
עֵץ אֶרֶז (במדבר יט, ו), אֶרֶז שִׁטָּה (ישעיה מא, יט), בשש נקודות, והקבוץ כַּֽאֲרָזִים עֲלֵי־מָֽיִם (במדבר כד, ו), כִּי אַרְזָה עֵרָֽה (צפניה ב, יד), הה"א נחה, כְּאֶרֶז בַּלְּבָנוֹן (תהלים צב, יג), ידוע. ופירוש כִּי אַרְזָה עֵרָֽה קרוי הבתים הספונים בארז, וכן תרגם יונתן וּטְלָלָה סַתָּרוּ. וַֽאֲרֻזִים בְּמַרְכֻלְתֵּֽךְ (יחזקאל כז, כד), פירשו בו כמו וחרוזים מן צַוָּארֵךְ בַּֽחֲרוּזִֽים (שיר השירים א, י), והם הענקים. ויונתן תרגם אָעֵי הֲדַסִין.

ארח  
וְאָרַח לְחֶבְרָה עִם־פֹּֽעֲלֵי אָוֶן (איוב לד, ח). והשׁם אשר לוקח הפעל ממנו אֹרַח כַּנָּשִֽׁים (בראשית יח, יא), וּכְאֹרַח אִישׁ יַמְצִאֶֽנּוּ (איוב לד, יא), אָרְחִי וְרִבְעִי זֵרִיתָ (תהלים קלט, ג), ענינו דרך. לָאֹרֵחַ הַבָּא־לוֹ (שמואל ב' יב, ד), הוא הולך עובר אורח ממקום למקום. ופירוש אֹרַח כַּנָּשִֽׁים מנהג כנשים, והוא הנרות וכן אמרה כִּי־דֶרֶךְ נָשִׁים לִי (בראשית לא, לה). והקבוץ אֳרְחוֹת חָֽדְלוּ אֳרָחוֹת (שופטים ה, ו) פירוש עוברי ארחות, אֳרָחוֹת עֲקַלְקַלּֽוֹת (שם). ובסמוך הִבִּיטוּ אָרְחוֹת תֵּמָא (איוב ו, יט), כֵּן אָרְחוֹת כָּל־בֹּצֵֽעַ בָּצַע (משלי א, יט), כָּל־אָרְחוֹת י"י חֶסֶד וֶאֱמֶת (תהלים כה, י), אֲשֶׁר אָרְחֹֽתֵיהֶם עִקְּשִׁים (משלי ב, טו). ומשקל אחר אֹֽרְחַת יִשְׁמְעֵאלִים (בראשית לז, כה), והוא כמו שאמר המתרגם שְׁיָרַת עֲרָבָאֵי, וכן אֹֽרְחוֹת דְּדָֽנִֽים (ישעיה כא, יג), ולפי שהשיירות הולכות תמיד הארחות והדרכים, נקראו הם עצמם על לשון הארחות. ומזה המשקל עוד בחלם וְדֶרֶךְ אֹֽרְחֹתֶיךָ בִּלֵּֽעוּ (ישעיה ג, יב), וְהוּא יְיַשֵּׁר אֹֽרְחֹתֶֽיךָ (משלי ג, ו), אֹרְחוֹתֶיךָ לַמְּדֵֽנִי (תהלים כה, ד), אבל וְתִשְׁמוֹר כָּל־אָרְחוֹתָי (איוב יג, כז), קמץ בקריאת בן אשר, ובקריאת בן נפתלי בחלם. וַֽאֲרֻחָתוֹ אֲרֻחַת תָּמִיד (מלכים ב' כה, ל), סעודתו והוצאתו, טוֹב אֲרֻחַת יָֽרָק (משלי טו, יז) סעודת ירק. ולא ימלטו אלו מהענין הראשון, אבל הם מכללם. 

ארך   
כִּי־אָֽרְכוּ־לוֹ שָׁם הַיָּמִים (בראשית כו, ח), יַֽאַרְכוּ הַיָּמִים (יחזקאל יב, כב), וַתֶּאֱרַכְנָה פֹארֹתָו [פֹֽארֹתָיו] (יחזקאל לא, ה). והפעל הכבד [הִפְעִיל] הֶאֱרִיכוּ לְמַֽעֲנִותָֽם [לְמַֽעֲנִיתָֽם] (תהלים קכט, ג), הַֽאֲרִיכִי מֵֽיתָרַיִךְ וִיתֵֽדֹתַיִךְ חַזֵּֽקִי (ישעיה נד, ב) וַֽיַּֽאֲרִכוּ הַבַּדִּים (מלכים א' ח, ח). וטעם ויאריכו שעשו בדים אחרים לארון מלבד אותם שעשה בצלאל ועשו אותם ארוכים יותר מהם כדי שיראו על פני הדביר, או היו אותם הבדים בעצמם, ופירוש וַֽיַּֽאֲרִכוּ, שמשכו אותם כלפי חוץ כדי שיראו על פני הדביר הבדים. לְמַעַן יַֽאֲרִכוּן יָמֶיךָ (שמות כ, יב), גם הוא פעל עובר ואיננו בודד כאשר חשבו רבים, כי פירוש יַֽאֲרִכוּן יָמֶיךָ, יאריכון אותך ימיך, כי אם היה בודד היה קשור עם למ"ד, כמו כִּי־אָֽרְכוּ־לוֹ שָׁם הַיָּמִים (בראשית כו, ח). ופירוש כִּי־אָֽרְכוּ־לוֹ שָׁם הַיָּמִים כי היה זמן גדול שם והוא האריך הימים שם והימים ארכו לו. וכן תַּֽאֲרִיכוּ יָמִים עַל־הָאֲדָמָה (דברים יא, ט), תאריכו הזמן שתשבו על האדמה ימים רבים, כי אריכות הישיבה במקום הוא ביד האדם לפיכך נקרא הוא מאריך, אבל אריכות החיים הוא ביד הימים בגזרת הבורא לא ביד האדם לפיכך נקראו הימים מאריכים. ופירוש וְהַֽאֲרַכְתָּ יָמִֽים (דברים כב, ז), כי בסבתך יאריכו ימיך שתשמור המצות. וכן יִרְאֶה זֶרַע יַֽאֲרִיךְ יָמִים (ישעיה נג, י). והשׁם אֹרֶךְ הַתֵּבָה חֲמִשִּׁים אַמָּה (בראשית ו, טו), אַמָּתַיִם אָרְכּוֹ (שמות כה, כג), ומשקל אחר אַל־לְאֶרֶךְ אַפְּךָ תִּקָּחֵנִי (ירמיה טו, טו), והוא בשש נקדות ופירוש הפסוק כתב א"א ע"ה בספר הגלוי, כי כל זמן שתהיה ארך אפים עליהם אל תמיתני, כמו שאמר אראה נקמתך מהם ואמר כל זמן שתאריך אפך עליהם תאריך חיי. והתאר אֶרֶךְ אַפַּיִם (משלי יד, כט), אֶרֶךְ הָאֵבֶר (יחזקאל יז, ג), בשש נקדות, ומשקל אחר אָרוֹךְ, אֲרֻכָּה מֵאֶרֶץ מִדָּהּ (איוב יא, ט), ענינם ידוע. וענין אחר כִּי אַֽעֲלֶה אֲרֻכָה לָךְ (ירמיה ל, יז), אֲרֻכַת בַּת־עַמִּֽי (ירמיה ח, כב), וַֽאֲרֻכָתְךָ מְהֵרָה תִצְמָח (ישעיה נח, ח), ענינם רפואה. ובדרך ההשאלה וַתַּעַל אֲרוּכָה לַמְּלָאכָה בְּיָדָם (דברי הימים ב' כד, יג), כִּי־עָֽלְתָה אֲרוּכָה לְחֹמוֹת יְרֽוּשָׁלַם (נחמיה ד, א).

ארם   
כִּֽי־אַרְמוֹן נֻטָּשׁ (ישעיה לב, יד), וְאַרְמוֹן עַל־מִשְׁפָּטוֹ יֵשֵֽׁב (ירמיה ל, יח), בפלס פַּֽעֲמוֹן, והקבוץ בלשון נקבות אַרְמְנוֹת בֶּן־הֲדָֽד (עמוס א, ד), וְאָכְלָה אַרְמְנֹתֶֽיהָ (שם א, ז), ונפל החלם מפני הסמיכות, כי מבלי הסמיכות יאמר אַרְמוֹנוֹת בפלס זִכְרוֹנוֹת, או הוא משקל אחר והוא הנכון כי לא ישתנה אותו משקל בסמיכות. וגם בא מבלי סמיכות בשוא עַל־אַרְמְנוֹת בְּאַשְׁדּוֹד וְעַל־אַרְמְנוֹת בְּאֶרֶץ מִצְרָיִם (עמוס ג, ט), או נסמכו על אות השמוש כמו שהוא מנהג הלשון במקומות. ובא בה"א תמורת האל"ף וְהִשְׁלַכְתֶּנָה הַֽהַרְמוֹנָה (עמוס ד, ג), ענינו הבית הגדול והגבוה, ואפשר שהאל"ף בו נוספת, והנני עתיד להביאו עוד בשרש רום. ויונתן תרגם וְהִשְׁלַכְתֶּנָה הַֽהַרְמוֹנָה וְיִגְלוּן יַתְהוֹן לְהָלְאָא מִן טוּרֵי חַרְמִינֵי, ותרגם מִנִּי וְאַשְׁכְּנָז (ירמיה נא, כז) הוּרְמִינֵי, ותרגם וּלְמִנִּי מָצוֹר וְעַד־נָהָר (מיכה ז, יב) וּדְמִן חוּרְמִינִי רַבְּתָא וְקִרְוֵי צְיָרָא וְעַד פְּרָת.

ארן   
נָטַע אֹרֶן (ישעיה מד, יד), שם אילן. וכן בדברי רבותינו ז"ל (פרה פרק ג, משנה ח), ועצים היו מסודרין שם עצי ארזים ארנים וברושים. ויש מי שפירשו אל צנוב"ר בערבי. וְעָשׂוּ אֲרוֹן עֲצֵי שִׁטִּים (שמות כה, י), אֲרוֹן אֶחָד (מלכים ב' יב, י), פירוש ארון איש אחד, וַיִּישֶׂם בָּֽאָרוֹן (בראשית נ, כו), ענינו ידוע והוא כמו תיבה ונהגו בו לשון זכר ונקבה לשון זכר ברוב, ולשון נקבה וַֽאֲרוֹן הָאֱלֹהִים נִלְקָֽחָה (שמואל א' ד, יז), אֲשֶׁר־בָּאָה אֲלֵיהֶם אֲרוֹן י"י (דברי הימים ב' ח, יא).

ארץ  
בְּיוֹם עֲשׂוֹת י"י אֱלֹהִים אֶרֶץ וְשָׁמָֽיִם (בראשית ב, ד), בשש נקדות ידוע, והוא שם על תבל כלה או על קצתה, והוא יותר כולל ממלת תֵּבֵל כי תבל כולל כל ארצות הישוב וארץ כולל המדבר והישוב. ופעמים הוא פרט אֶרֶץ מִצְרָֽיִם (בראשית מא, מא), הִנֵּה אַרְצִי לְפָנֶיךָ (בראשית כ, טו). ויש אומרים כי שרש ארץ רץ והאל"ף נוספת, ולפי שהגלגל עליה וסובב אותה תמיד נקראת כן ונהגו בו לשון זכר ולשון נקבה, לשון נקבה ברוב, ולשון זכר וְלֹֽא־נָשָׂא אֹתָם הָאָרֶץ (בראשית יג, ו), נֶעְתַּם אָרֶץ (ישעיה ט, יח), אַךְ־בְּגוֹרָל יֵֽחָלֵק אֶת־הָאָרֶץ (במדבר כו, נה), שָׁרַץ אַרְצָם צְפַרְדְּעִים (תהלים קה, ל), אָבַל אֻמְלְלָה אָרֶץ (ישעיה לג, ט), זכר ונקבה. והקבוץ וּמֵֽאֲרָצוֹת קִבְּצָם (תהלים קז, ג), אַרְצוֹת גּוֹיִם (שם קה, מד). ולפי שהארץ שפלה יקרא המקום ארץ, רֻקַּמְתִּי בְּֽתַחְתִּיּוֹת אָֽרֶץ (שם קלט, טו), והוא הרחם, וכמוהו אוֹפַן אֶחָד בָּאָרֶץ (יחזקאל א, טו), רוצה לומר שפל כנגד האופנים שלמעלה ממנו.

ארשׁ  
וַֽאֲרֶשֶׁת שְׂפָתָיו בַּל־מָנַעְתָּ (תהלים כא, ג), מבטא שפתיו.
   
ארשֹ  
[פִּעֵל] אֲשֶׁר אֵרַשׂ אִשָּׁה וְלֹא לְקָחָהּ (דברים כ, ז). ושלא נזכר פועלו ממנו [פֻּעַל] אֲשֶׁר לֹֽא־אֹרָשָׂה (שמות כב, טו), הַֽנַּֽעֲרָ הַמְאֹרָשָׂה (דברים כב, כה), ענינו ידוע. 

אשׁ  
וְאֵשׁ יָֽצְאָה מֵאֵת י"י (במדבר טז, לה), מִֽימִינוֹ אֵשְׁדָּת לָֽמוֹ (דברים לג, ב), וְאִשָּׁם לֹא תִכְבֶּה (ישעיה סו, לד), אֶת־אִשּׁוֹ הַגְּדוֹלָה (דברים ד, לו), והוקל לְכוּ בְּאוּר אֶשְׁכֶם (ישעיה נ, יא), והאל"ף בסגול. ובלשון זכר תְּאָכְלֵהוּ אֵשׁ לֹֽא־נֻפָּח (איוב כ, כו), הִנֵּה נָגַע זֶה עַל־שְׂפָתֶיךָ (ישעיה ו, ז), כי טעם זֶה על האש. כִּי־אֵשׁ יָֽצְאָה מֵֽחֶשְׁבּוֹן לֶֽהָבָה מִקִּרְיַת סִיחֹן (במדבר כא, כט), אֵשׁ לֹהֵֽט (תהלים קד, ד). ויתכן ששרש המלה הזאת אשׁשׁ וחבורו הדגש יוכיח. או נאמר כי הדגוש לתשלום הנח במלת אש. אִשֶּׁה הוּא לַֽי"י (ויקרא ח, כא), בפלס צִחֵה צמא מן צִחֶה, והוא תאר לקרבן על שם שהוא כלה באש. וכן הבשר מהקרבן אשר היה לכהנים נקרא אִשֶּׁה אחר שקצתו נאכל באש, אִשֵּׁי י"י וְנַֽחֲלָתוֹ יֹֽאכֵלֽוּן (דברים יח, א). 

אשׁשׁ  
לַֽאֲשִׁישֵׁי קִיר־חֲרֶשֶׂת (ישעיה טז, ז), יסודות, דומה לו בארמית וְאֻשַּׁיָּא יַחִֽיטוּ (עזרא ד, יב), יְהַב אֻשַּׁיָּא דִּי־בֵית אֱלָהָא (שם ה, טז). ויונתן תרגם עַל אֱנַשׁ כְּרַךְ תּוּקְפֵהוֹן. ורבי יונה פירשו על הדרך הזה כי לאשישי משל לאנשי החיל והעוז והמלכות שהם יסוד המלכות ופירוש תֶּהְגּוּ אַךְ־נְכָאִֽים (ישעיה שם), להם לחזקים תקראו עתה נכאים וחלשים. זִכְרוּ־זֹאת וְהִֽתְאֹשָׁשׁוּ (שם מו, ח)ׄ והתחזקו, כמו שהאשישים חוזק הקיר, או יהיה מענין אִישׁ אף על פי שאינו משרשו כלומר היו לאנשים. ואדוני אבי ז"ל פירשו מענין אֵשׁ, הכוו והשרפו, כלומר הכלמו ממעשיכם הרעים. אֲשִׁישֵׁי עֲנָבִֽים (הושע ג, א), פירוש אשישות מלאות יין ענבים, והם הלגינות שישימו בהם היין. וכן סַמְּכוּנִי בָּֽאֲשִׁישׁוֹת (שיר השירים ב, ה), אשישות מלאות יין, וַֽאֲשִׁישָׁה אֶחָת (שמואל ב' ו, יט). ויש לפרש מזה לַֽאֲשִׁישֵׁי קִיר־חֲרֶשֶׂת, לענין שאמר כִּי שַׁדְמוֹת חֶשְׁבּוֹן אֻמְלָל גֶּפֶן שִׂבְמָה (ישעיה טז, ח).

אשׁד   
וְאֶשֶׁד הַנְּחָלִים (במדבר כא, טו), בשש נקדות משפך הנחלים. וכן אַשְׁדֹּת הַפִּסְגָּה (דברים ג, יז), הָהָר וְהַנֶּגֶב וְהַשְּׁפֵלָה וְהָֽאֲשֵׁדוֹת (יהושע י, מ), והוא מדרון ההר או הפסגה, ונקרא כן לפי שהמים היורדים על ההר או הפסגה נשפכים למטה דרך המדרון, ודומה לו בלשון ארמית שמתרגם שֹׁפֵךְ דַּם הָֽאָדָם (בראשית ט, ו) דְּיֵשׁוֹד. דָּמוֹ יִשָּׁפֵךְ (בראשית ט, ו), דּמֵהּ יִתְּשָׁד.

אשׁה  
נָֽפְלוּ אָשְׁוֹיתֶיהָ [אָשְׁיוֹתֶיהָ] (ירמיה נ, טו), האל"ף בקמץ חטף בפלס אָרְחוֹתֶיהָ, והנפרד ממנו אֳשָׁיוֹת בפלס אֳרָחוֹת, ופירושו יסודותיה כמו בלשון ארמית וְאֻשַּׁיָּא יַחִֽיטוּ (עזרא ד, יב), יְהַב אֻשַּׁיָּא דִּי־בֵית אֱלָהָא (שם ה, טז).

אשׁך  
מְרוֹחַ אָֽשֶׁךְ (ויקרא כא, כ), מעוך בצים.

אשׁל   
וַיִּטַּע אֵשֶׁל (בראשית כא, לג), תַּֽחַת־הָאֵשֶׁל (שמואל א' כב, ו), בשש נקדות, שם כולל לכל עץ. ודומה לו בדברי רבותינו (עבודה זרה ו, ע"ב) דתליא באשלי רברבי פירוש אילנות גדולים. ורבי יונה אמר אפשר שיהיה שם האילן שקורין בערבי את"ל והוא דומה לאילן שקורין בלע"ז טמרי"ז.

אשׁם  
אָשָׁם הוּא אָשֹׁם אָשַׁם לַֽי"י (ויקרא ה, יט), וְאָֽשְׁמָה הַנֶּפֶשׁ הַהִֽוא (במדבר ה, ו), כָּל־אֹֽכְלָיו יֶאְשָׁמוּ (ירמיה ב, ג), האל"ף בשוא לבדו, וכן וְצָֽרֵיהֶם אָֽמְרוּ לֹא נֶאְשָׁם (ירמיה נ, ז), וַיֶּאְשְׁמוּ אָשׁוֹם (יחזקאל כה, יב), אשם כמו חטאת. והשׁם עוד כִּי הוּא אָמוֹן הִרְבָּה אַשְׁמָֽה (דברי הימים ב' לג, כג). והקבוץ עִמָּכֶם אֲשָׁמוֹת לַֽי"י אֱלֹֽהֵיכֶֽם (שם כח, י). וְהָיָה כִּי־יֶֽחֱטָא וְאָשֵׁם (ויקרא ה, כג), פירוש ישים עצמו אשם על דרך אִם־תָּשִׂים אָשָׁם נַפְשׁוֹ (ישעיה נג, י), וכן ואשׁם ישים עצמו אשם ויתודה, וכן אֲשֶׁר לֹא־תֵֽעָשֶׂינָה וְאָשֵֽׁמוּ (ויקרא ד, יג), אֲשֶׁר לֹא־תֵֽעָשֶׂינָה בִּשְׁגָגָה וְאָשֵֽׁם (שם ד, כב), ישים עצמו אשם בהתודהו, לַֽאֲשֶׁר הוּא לוֹ יִתְּנֶנּוּ בְּיוֹם אַשְׁמָתֽוֹ (ויקרא ה, כד) ביום שיתודה על אשמתו. והתאר אָשֵׁם, וַֽאֲשֵׁמִים אֵֽיל־צֹאן עַל־אַשְׁמָתָֽם (עזרא י, יט), פירוש ואשמים באיל, כלומר באו באיל צאן להתודות שהם אשמים והקריבוהו על אשמתם. לְאַשְׁמַת הָעָם (ויקרא ד, ג), פירושו לפי פשוטו שחטא בהוראתו, כי הכהנים היו מורים התורה כמו שכתוב וְאֶת־עַמִּי יוֹרוּ וגו' (יחזקאל מד, כג), ואמר אִם הַכֹּהֵן הַמָּשִׁיחַ יֶֽחֱטָא (ויקרא ד, ג), כלומר שהורה ואשמו העם בהוראתו שהורה אותם שלא כתורה. כן הוא מתפרש דרך פשוטו, אלא שרבותינו ז"ל פירשו (הוריות ו, א) יכול אם הורה כהן משיח ועשו אחרים על פיו יהא חייב, תלמוד לומר אשׁר חטא, על מה שחטא הוא מביא ואינו מביא על מה שחטאו אחרים. ומה שאמר לְאַשְׁמַת הָעָם דרשו בו להיות אשמת המשיח כאשמת העם, מה הצבור אינו מביא אלא על העלם דבר עם שגגת מעשה, שנאמר וְנֶעְלַם דָּבָר מֵֽעֵינֵי הַקָּהָל וְעָשׂוּ (ויקרא ד, יג) אף משיח לא יביא אלא על העלם דבר עם שגגת מעשה.  והקרבן עצמו שמביא האשם יקרא אשׁם, יִשְׁחֲטוּ אֶת־הָֽאָשָׁם (ויקרא ז, ב), וְהֵבִיא אֶת־אֲשָׁמוֹ לַֽי"י (שם ה, טו), אבל וְאִם־אֵין לָאִישׁ גֹּאֵל לְהָשִׁיב הָֽאָשָׁם אֵלָיו הָֽאָשָׁם הַמּוּשָׁב לַֽי"י לַכֹּהֵן (במדבר ה, ח), שניהם פירוש כללם על גזל הגר, כי על גזל הגר הכתוב מדבר, כמו שאמר וְאִם־אֵין לָאִישׁ גֹּאֵל, והוא הגר שאין לו גואלים אם אין לו בנים. וכולל אשם הקרן והחומש ולא הקרבן, כמו שאמר מִלְּבַד אֵיל הַכִּפֻּרִים, כי הקרן והחומש בעון ובאשם הם הקרן שגזל והחומש שנשבע לשקר. תֶּאְשַׁם שֹֽׁמְרוֹן כִּי מָֽרְתָה בֵּֽאלֹהֶיהָ (הושע יד, א), וַיֶּאְשְׁמוּ ישְׁבֵי בָהּ (ישעיה כד, ו). והנפעל גַּם־עֶדְרֵי הַצֹּאן נֶאְשָֽׁמוּ (יואל א, יח), האל"ף בשלשתם בשוא לבדו, אלו והדומים להם מענין שממה אשם ושמם בענין אחר. וכן הַֽאֲשִׁימֵם אֱֽלֹהִים (תהלים ה, יא), ענין שממה, ויתכן היותו מענין אָשָׁם, ופירוש האשימם בעצתם, כלומר שלא יתכן ולא יזדמן להם מה שיחשבו עלי, וזהו שאמר יִפְּלוּ מִמֹּֽעֲצוֹתֵיהֶם, ובא בלשון אשם כדרך אֶל־הַֽשַּׂעֲרָה וְלֹא יַחֲטִֽא (שופטים כ, טז). וכחב אדני אבי ז"ל בספר הגלוי מזה השרש בָּֽאַשְׁמַנִּים כַּמֵּתִֽים (ישעיה נט, י), והנו"ן נוספת והוא ענין שממה רצונו לומר מקום שמם שאין שם ישוב והם הקברים, וכן תרגם יונתן כַּמָא דַאֲחִידִין קִבְרַיָא בְּאַפֵּי מֵתַיָא.

אשׁף  
לְכָל־חַרְטֹּם וְאָשַׁף (דניאל ב, י), קל השי"ן, לַֽחַרְטֻמִּים וְלָֽאַשָּׁפִים (שם ב, ב), דגש השי"ן, והם החוזים בכוכבים. ורבי אברהם בן עזרא כתב, כי אשפים הם הרופאים וקרא להם נבוכדנצר שהיו יודעים בדפק הזרוע או במים לפי השתנות הגוף, ורוב החלומות הולכים על מתכונות הגוף. מֵֽאַשְׁפֹּת יָרִים אֶבְיוֹן (שמואל א' ב, ח), והקבוץ חִבְּקוּ אַשְׁפַּתּֽוֹת (איכה ד, ה), ודקדוקו כתבתי בחלק הראשון מן הספר הזה בשער השמות בנחי הלמ"ד בבנין אָחֹת ופירושו מדמן מדמנות וענינו ידוע. ואפשר שיהיה מזה הענין וְאֵת שַׁעַר הָֽאַשְׁפּוֹת (נחמיה ג, יד), ובהעלם האל"ף עַד שַׁעַר הָֽשְׁפֽוֹת (שם ג, יג). וענין אחר עָלָיו תִּרְנֶה אַשְׁפָּה (איוב לט, כג), וְעֵילָם נָשָׂא אַשְׁפָּה (ישעיה  כב, ו), הֵבִיא בְּכִלְיוֹתָי בְּנֵי אַשְׁפָּתֽוֹ (איכה ג, יג), אַשְׁפָּתוֹ כְּקֶבֶר פָּתוּחַ (ירמיה ה, טז), בְּאַשְׁפָּתוֹ הִסְתִּירָֽנִי (ישעיה, מט, ב), הוא הכלי שמשימין בו החצים בלע"ז קַרְקַסוֹ.

אשׁר   
הָֽאֲנָשִׁים אֲשֶׁר־שָׁלַח מֹשֶׁה (במדבר יג, טז)ׄ וְקָם הַבַּיִת אֲשֶׁר־בָּעִיר (ויקרא כה, ל), ענינם ידוע. ויש במקום אִם, אֲשֶׁר נָשִׂיא יֶֽחֱטָא (ויקרא ד, כב), אֶת־הַבְּרָכָה אֲשֶׁר תִּשְׁמְעוּ (דברים יא, כז), פירוש אם נשיא יחטא, אם תשמעו. ויש במקום כֵּן, וַיֹּאמֶר שָׁאוּל אֶל־שְׁמוּאֵל אֲשֶׁר שָׁמַעְתִּי בְּקוֹל י"י (שמואל א' טו, כ). ויש במקום לְמַעַן, אֲשֶׁר יִיטַב לְךָ וּלְבָנֶיךָ אַֽחֲרֶיךָ (דברים ד, מ), פירוש למען ייטב לך, אֲשֶׁר־עָֽשְׂתָה מִפְלֶצֶת לַֽאֲשֵׁרָה (מלאכים א' טו, יג), בעבור שעשתה מפלצת. ויש במקום וי"ו, טוֹב אֲשֶׁר־יָפֶה (קהלת ה, יז), עָוֹן אֲשֶֽׁר־חֵֽטְא (הושע יב, ט), כמו טוב ויפה, עון וחטא. ויוסיפו עליו כ"ף הדמיון, כַּֽאֲשֶׁר עָשָׂה (ויקרא ח, לד), וכן במקומות רבים. ופעמים תחסר, אֲשֶׁר רְאִיתֶם אֶת־מִצְרַיִם (שמות יד, יג), כמו כאשר ראיתם. ויבא עליו בי"ת השירות, כמו בַּֽאֲשֶׁר אַתְּ־אִשְׁתּוֹ (בראשית לט, ט), פירוש בעבור שאת אשתו, בַּֽאֲשֶׁר י"י אִתּוֹ (שם לט, כג) בעבור שי"י אתו.  ויבא הבי"ת עליו להורות על המקום, בַּֽאֲשֶׁר כָּרַע שָׁם נָפַל שָׁדֽוּד (שופטים ה, כו), וּבַֽאֲשֶׁר חֲלָלִים שָׁם הֽוּא (איוב לט, ל). וענין אחר בזו השרש, לֹֽא־תִטַּע לְךָ אֲשֵׁרָה כָּל־עֵץ (דברים טז, כא), כל עץ שעובדין אותו, או נוטעין אותו לכבוד מי שעובדים אותו יקרא אשרה וקבוצו בלשון זכרים, בָּמוֹת וּמַצֵּבוֹת וַֽאֲשֵׁרִים (מלכים א' יד, כג), וְאֶת־אֲשֵׁרָיו תִּכְרֹתֽוּן (שמות לד, יג), וַֽאֲשֵֽׁרֵיהֶם תִּשְׂרְפוּן בָּאֵשׁ (דברים יב, ג). וענין אחר, אַֽשְֽׁרֵי־הָאִישׁ אֲשֶׁר לֹא הָלַךְ (תהלים א, א), אַשְׁרֶיךָ יִשְׂרָאֵל מִי כָמוֹךָ (דברים לג, כט). שם בלשון רבים בפלס אַֽחֲלֵי אֲדֹנִי (מלכים ב' ה, ג), אחלַי, אשׁרַי, ואף על פי שואת האל"ף שרשית ואל"ף אחלי נוספת. בְּאָשְׁרִי כִּי אִשְּׁרוּנִי בָּנוֹת (בראשית ל, יג), אמרו אשרי, כִּי אֹזֶן שָֽׁמְעָה וַתְּאַשְּׁרֵנִי (איוב כט, יא), רָאוּהָ בָנוֹת וַֽיְאַשְּׁרוּהָ (שיר השירים ו, ט), וְֽתֹמְכֶיהָ מְאֻשָּֽׁר (משלי ג, יח), יאמרו לו אשריו. וענין אחר, תָּמֹךְ אֲשֻׁרַי (תהלים יז, ה), דרכי או רגלי, וכן בַּֽאֲשֻׁרוֹ אָֽחֲזָה רַגְלִי (איוב כג, יא), לֹא תִמְעַד אֲשֻׁרָֽיו (תהלים לז, לא), אפילו אחת מאשוריו לא תמעד והוא בלשון נקבה כמו רגל. ומשקל אחר והוא דגוש אִם תִּטֶּה אַשֻּׁרִי מִנִי הַדָּרֶךְ (איוב לא, ז), אַשֻּׁרֵינוּ עַתָּה סְבָבוּניּ [סְבָבוּנוּ] (תהלים יז, יא), וכן כל הדומים להם ענינם ענין נתיב ודרך. והפועל הקל ממנו עַל־דֶּרֶךְ אָשֽׁוּר (הושע יג, ז), וְאִשְׁרוּ בְּדֶרֶךְ בִּינָֽה (משלי ט, ו), ויש לפרש עַל־דֶּרֶךְ אָשֽׁוּר, מן אֲשׁוּרֶנּוּ וְלֹא קָרוֹב (במדבר כד, יז), והאל"ף למדבר ופירושו כנמר שהוא מוכן לטרוף כן אשׁור ואביט לטרוף אותם, כמו שאמר אֶפְגְּשֵׁם כְּדֹב שַׁכּוּל (הושע יג, ח). והכבד [פִּעֵל] וְאַל־תְּאַשֵּׁר בְּדֶרֶךְ רָעִֽים (משלי ד, יד), אל תדרך, וְאַשֵּׁר בַּדֶּרֶךְ לִבֶּֽךָ (שם כג, יט), פירוש בדרך הידועה שהוריתיך והיא דרך החכמה, מְאַשְּׁרֵי הָֽעָם־הַזֶּה (ישעיה ט, טו), אַשְּׁרוּ חָמוֹץ (שם א, יז), מדריכי העם הזה, הדריכו החמוץ, או יהיו אלו מְאַשְּׁרֵי, וְאַשְּׁרֵוּ האל"ף בהם תמורת יו"ד מְיַשְּׁרֵי העם הזה, יַשְּׁרוּ חמוץ. תִּדְהָר וּתְאַשּׁוּר (ישעיה מא, יט), עץ ממין ארז. ויש מי שפירוש שהוא בק"ם בערבי ובלע"ז בראזיל [לינ"יין ד"י ווירזי"ן] ובדברי רז"ל (בבא בתרא פ' ע"ב) תְאַשּׁוּר שוריבינ"ה. וכתב רבי יונה כי נקרא כן בערבי שורבי"ן, והתרגום אמר אֶשְׁכְּרוֹעִין. וכתב רבי יונה והעץ הזה קורין לו בקס בשי"ן בערבי, ואומרים שהוא שקורין לו בלע"ז בוס"ו. ותרגום יונתן קַרְשֵׁךְ עָֽשׂוּ־שֵׁן בַּת־אֲשֻׁרִים (יחזקאל כז, ו), דַפִּין דְאֶשְׁכְּרוֹעִין מְכַבְשִׁין בְּשֵׁן דְפִיל, פירוש בַּת־אֲשֻׁרִים מלה אחת, והיא שתי מלות. 

את   
המלה הזאת תורה על עצם הדבר הפעול בָּרָא אֱלֹהִים אֵת הַשָּׁמַיִם (בראשית א, א), וַיּוּשַׁב אֶת־מֹשֶׁה וְאֶֽת־אַֽהֲרֹן (שמות י, ח), ועל כן מלת ויושב בלשון יחיד שהוא נופל על מלת את שפירושו עצם משה ואהרן והמלה כוללת שניהם, ואף על פי שאמר ואת אהרן, וכן הוּקַם אֶת־דִּבְרֵי יְהֽוֹנָדָב (ירמיה לה, יד), וכמוהם וַתִּקַּח הָֽאִשָּׁה אֶת־שְׁנֵי הָֽאֲנָשִׁים וַֽתִּצְפְּנוֹ (יהושע ב, ד), כי מלת וַֽתִּצְפְּנוֹ נופלת על מלת אֶת. וכן כִּי זְכֹר אֲנִי וָאַתָּה אֵת רֹֽכְבִים צְמָדִים (מלכים ב' ט, כה). כלומר שנינו כאחד רוכבים, או פירוש עם רוכבים צמדים. גַּם מֵאֵת זֶה תֵּֽצְאִי (ירמיה ב, לז), כמו מזה, מֵאֵת רְבִעִֽית (מלכים א' ו, לג), כמו מרבעית. וַיִּרְאוּ שֹֽׁטְרֵי בְנֵֽי־יִשְׂרָאֵל אֹתָם בְּרָע לֵאמֹר (שמות ה, יט), עצמם, בְּיוֹם הִמָּשַׁח אֹתוֹ (במדבר ז, י), עצמו, וַיִּקְבֹּר אֹתוֹ (דברים לד, ו), עצמו, כי משה רבינו ע"ה קבר עצמו. ודעת רבותינו ז"ל (סוטה יד, ע"א), שהשם קבר אותו, כלומר שאמר ונפתחה הארץ לפניו ונכנס בה וגוע ואחר כך נסתמה הארץ ולא נודע קברו. ויש מרבותינו ז"ל שפירשו גם כן (ויקרא רבה פרשה י, דף רטב ע"א) ויקבור אתו, עצמו, כמו שאמרו על וְהִשִּׂיאוּ אוֹתָם עֲוֹן אַשְׁמָה (ויקרא כב, טז), זה אחד משלשה אתים שהיה רבי ישמעאל דורש בלשון עצמם, וכן יָבִיא אֹתוֹ (במדבר ו, יג)ׄ וַיִּקְבֹּר אֹתוֹ (דברים לד, ו), וכן וַיִּרְעוּ הָֽרֹעִים אוֹתָם (יחזקאל לד, ב), עצמם, יָבִיא אֹתוֹ אֶל־פֶּתַח אֹהֶל מוֹעֵֽד (במדבר ו, יג), יביא עצמו, או פירושו הכהן יביא אותו. וכן וְאֵֽין־אֶתְכֶם אֵלַי נְאֻם־י"י (חגי ב, יז), או הוא חסר ופירושו, ואין משיב אתכם אלי, או אין אני רואה אתכם שבים אלי בכל אשר הכיתי אתכם, וכן כלם על הדרך הזה להיות מלת את נופלת על עצם הפעול או הוא עצמו או אחר. ובאו בחלם שלא כמנהג, וּבָרֵא אֽוֹתְהֶן בְּחַרְבוֹתָם (יחזקאל כג, מז), עַד־הַשְׁמִידוֹ אֽוֹתְכֶם (יהושע כג, טו), וַֽאֲנָשִׁים צַדִּיקִם הֵמָּה יִשְׁפְּטוּ אֽוֹתְהֶם (יחזקאל כג, מה). ופעמים תבא במקום מן וְאֵת שַׁדַּי וִֽיבָרֲכֶךָּ (בראשית מט, כה), פירוש משדי, כמו שאמר מֵאֵל אָבִיךָ וְיַעְזְרֶךָּ (שם) הֵם יָֽצְאוּ אֶת־הָעִיר (שם מד, ד), מן העיר, וְהִתְנַֽחַלְתֶּם אֹתָם (ויקרא כה, מו), מהם, וְאֵין־פּוֹתֵר אוֹתָם (בראשית מא, ח), מהם, וכן חָנּוּנוּ אוֹתָם (שופטים כא, כב), מהם, חָלָה אֶת־רַגְלָֽיו (מלכים א' טו, כג), מרגליו. ובאה עם הפעל וְאֶת־מְלָכֵינוּ שָׂרֵינוּ כֹּֽהֲנֵינוּ וַֽאֲבֹתֵינוּ לֹא עָשׂוּ תּֽוֹרָתֶךָ (נחמיה ט, לד), וּבָא הָֽאֲרִי וְאֶת־הַדּוֹב (שמואל א' יז, לד), וְאֶת־הַבַּרְזֶל נָפַל אֶל־הַמָּיִם (מלכים ב' ו, ה), מְקַבְּרִים אֶת־הָעֹֽבְרִים אֶת־הַנּֽוֹתָרִים (יחזקאל לט, יד), ויתכן לפרש, אֶת־הָעֹֽבְרִים עם העוברים, כלומר אנשי תמיד יקברו עם העוברים את הנותרים. וכן וְאֶת־הַדּוֹב ועם הדוב בא הארי, וכן וְאֶת־הַבַּרְזֶל ועם הברזל, נפל אל המים הקורה, וכן וְאֶת־מְלָכֵינוּ עם מלכינו שרינו הרשענו אנחנו, כי גם הם לא עשו תורתיך ולא החזירו אותנו אל דרך הטובה. ויבא במקום אֶל. וְהָרְאָה אֶת־הַכֹּהֵֽן (ויקרא יג, מט), אֶת־מִי הִגַּדְתָּ מִלִּין (איוב כו, ד), וַיִּגַּשׁ דָּוִד אֶת־הָעָם וַיִּשְׁאַל לָהֶם לְשָׁלֽוֹם (שמואל א' ל, כא), וְאֶת־בֵּית י"י אֲנִי הֹלֵךְ (שופטים יט, יח), וַהֲימִשֵׁנִי [וַהֲמִשֵׁנִי] אֶת־הָֽעַמֻּדִים (שם טז, כו). ובמקום למ"ד השמוש וַיָּרֵעוּ אֹתָנוּ (דברים כו, ו), כמו לנו, וְעָשָׂה אֶת־דָּמוֹ כַּֽאֲשֶׁר עָשָׂה לְדַם הַפָּר (ויקרא טז, טו).  ותבא במקום בי"ת השמוש, וְאֹתָנוּ אֶל־תִּמְרֹדוּ (יהושע כב, יט), כמו בנו, וְהִתְחַלְּקוּ אֹתָהּ (שם יח, ה), כמו בה. ותבא במקום עם, הָיָה רֹעֶה אֶת־אֶחָיו (בראשית לז, ב), וְלֹא־נֶֽאֶמְנָה אֶת־אֵל רוּחֽוֹ (תהלים עח, ה), אֵת יַֽעֲקֹב אִישׁ וּבֵיתוֹ בָּֽאוּ (שמות א, א), ורבים כמוהם. וכשיתחבר עם הכנוים, זה שפירושו עִם ידגש אִתִּי מִלְּבָנוֹן כַּלָּה אִתִּי מִלְּבָנוֹן תָּבוֹאִי (שיר השירים ד, ה), וַיְכַל לְדַבֵּר אִתּוֹ (בראשית יז, כב), וַיְכַל מֹשֶׁה מִדַּבֵּר אִתָּם (שמות לד, לג), וְאִתְּכֶם יִֽהְיוּ אִישׁ אִישׁ לַמַּטֶּה (במדבר א, ד), וְאִתָּנוּ תֵּשֵׁבוּ (בראשית לד, י). וזה יבא במקום עַל וְהַקְטֵיר אִתּוֹ (מלכים א' ט, כה), כמו עָלָיו. ויבא עם [עם] החולם בענין עִם, אוּלַי י"י אוֹתִי (יהושע יד, יב), וי"י אוֹתִי כְּגִבּוֹר עָרִיץ (ירמיה כ, יא), לְעֵינֵי הָֽאֲנָשִׁים הַהֹֽלְכִים אוֹתָֽךְ (שם יט, י), וּֽבְדַבְּרִי אֽוֹתְךָ אֶפְתַּח אֶת־פִּיךָ (יחזקאל ג, כז), וְגַם־הֵיטֵיב אֵין אוֹתָֽם (ירמיה י, ה), וְנִדְרְשָׁה אֶת־ י"י מֵֽאוֹתוֹ (מלכים ב' ג, יא), יֵשׁ אוֹתוֹ דְּבַר־י"י (שם ג, יח). וענין אחר אֶת־מַֽחֲרַשְׁתּוֹ וְאֶת־אֵתוֹ (שמואל א' יג, כ), לַמַּֽחֲרֵשֹׁת וְלָאֵתִים (שם יג, כא). ובא בדגש מקום הנח וְכִתְּתוּ חַרְבוֹתָם לְאִתִּים (ישעיה ב, ד), כמו כֹּתּוּ אִתֵּיכֶם לַֽחֲרָבוֹת (יואל ד, י), הוא הכלי שחופרין בו הנקרא מר בדברי רבותינו ז"ל (עירובין עו, ע"ב). וענין אחר לסימן הנמצא וְאַתְּ תְּדַבֵּר אֵלֵינוּ (דברים ה, כד), וְאִם־כָּכָה אַתְּ־עֹשֶׂה לִּי (במדבר יא, טו), אַתְּ־כְּרוּב מִמְשַׁח הַסּוֹכֵךְ (יחזקאל כה, יד).  והוסיפו ה"א ברוב לזכר ואמרו אַתָּה הָרְאֵתָ לָדַעַת (דברים ד, לה), ולנקבה לעולם בלא ה"א. ולרבים אַתֶּם עֲשִׂיתֶם (שמואל א, יב, כ), וַיֹּאמְרוּ לָהֶם אֲחֵיהֶם מָה אַתֶּֽם (שופטים יח, ח), פירוש מה אתם אומרים, כלומר מה בפיכם מן הבשורה מחקירת הארץ. ולרבות וְאַתֵּן צֹאנִי (יחזקאל לד, לא), ובתוספת ה"א וְאַתֵּנָה יְדַעְתֶּן (בראשית לא, ו). 


אתה   
אָתָא בֹקֶר וְגַם־לָיְלָה (ישעיה כא, יב) וְאָתָה מֵרִֽבְבֹת קֹדֶשׁ (דברים לג, ב), עָדֶיךָ תֵאתֶה (מיכה ד, ח), בנוח האל"ף. וכנועה, מִצָּפוֹן זָהָב יֶֽאֱתֶה (איוב לז, כב), כְּסוּפָה יֶֽאֱתֶה (משלי א, כז). ובחסרון למ"ד הפעל ונוח האל"ף הַעִירוֹתִי מִצָּפוֹן וַיַּאת (ישעיה מא, כה). ונקרא כבעלי האל"ף, הִנְנוּ אָתָנוּ (ירמיה ג, כב). הָאֹֽתִיּוֹת שְׁאָלוּנִי (ישעיה מה, יא), הַגִּידוּ הָאֹֽתִיּוֹת לְאָחוֹר (שם מא, כג), וְאֹתִיּוֹת וַֽאֲשֶׁר תָּבֹאנָה (שם מד, ז), קָֽרְבוּ וַיֶּאֱתָיֽוּן (שם מא, ה), כִּי פַחַד פָּחַדְתִּי וַיֶּאֱתָיֵנִי (איוב ג, כד). בכלם נראת בהם למ"ד הפעל שהומרה ביו"ד, וַיֵּתֶא רָאשֵׁי עָם (דברים לג, כא), משפטו וַיֶּֽאֱתֶה והאל"ף במקום ה"א למ"ד הפעל. אֵתָיוּ לֶאֱכֹל כָּל־חַיְתוֹ בַּיָּֽעַר (ישעיה נו, ט), אֵתָיוּ אֶקְחָה־יַיִן (שם נו, יב), שֻׁבוּ אֵתָֽיוּ (שם כא, יב). והומרה האל"ף פ"א הפעל בה"א הֵתָיוּ לְאָכְלָֽה (ירמיה יב, ט), לִקְרַאת צָמֵא הֵתָיוּ מָיִם (ישעיה כא, יד), פירוש אומר למים שיבאו לקראה הצמא, והוא הנודד ממקומו מפני החרב, וענין כלם ענין ביאה כתרגום ויבא וַאֲתָא. 

אתן  
וַתִּרְאַנִי הָֽאָתוֹן (במדבר כב, לג), אֲתֹנוֹת צְחֹרוֹת (שופטים ה, י).

ואשר הם בני ארבע אותיות


אבנט  
וְאַבְנֵֽטְךָ אֲחַזְּקֶנּוּ (ישעיה כב, כב), וְעָשִׂיתָ לָהֶם אַבְנֵטִים (שמות כח, מא), והוא אזור המכנסים, ואפשר שהאל"ף נוספת.

אראל  
הֵן אֶרְאֶלָּם צָֽעֲקוּ חֻצָה (ישעיה לג, ז), המלאך שלהם, ואראל שם גדולה הוא, כמו שפירשתי במלת אריאל. וקרוב אני לומר כי הכל אחד בשרש, ואף על פי שנפלה היו"ד באֶרְאֶלָּם. וגם רבותינו ז"ל זכרו המלאכים הקדושים בזה הלשון לרוב גדולתם באמרם (כתובות קד, ע"א) אראלים ומצוקים אחזו בארון הקדש, נצחו אראלים את המצוקים ונשבה ארון הקרש. אמרו אראלים על המלאכים לרוב גדולתם, ומצוקים על בני אדם החשובים והגדולים, כמו שכתוב כִּי לַֽי"י מְצֻקֵי אֶרֶץ וַיָּשֶׁת עֲלֵיהֶם תֵּבֵֽל (שמואל א' ב, ח), שדרשו בו רבותינו (יומא לח, ע"ב) שהחסידים והגדולים נקראו מצוקי ארץ ועליהם מתקיימת תבל. ורבי אדנים פירש אֶרְאֶלָּם מלה מורכבת אֶרְאֶה לָהֶם כמו בִּשְּׁלָם הַבָּשָׂר (מלכים א' יט, כא), בשל להם. וכן כתבו אדני אבי ע"ה ופירשו ככה אמר הנביא, אראה להם לישראל צרות, שיצעקו חוצה ומלאכי שלום שהיו באים בדברי שלום מר יבכיון נשמו מסילות וגו'. ורבי אברהם בן עזרא פירש כי היא ירושלים, כי כן נקראת הוֹי אֲרִיאֵל אֲרִיאֵל (ישעיה כט, א), והטעם כאשר יראו אראלם הרוס, אז יצעקו חוצה.

ארגז  
תָּשִׂימוּ בָֽאַרְגַּז מִצִּדּוֹ (שמואל א' ו, ח), פירושו תיבה, וכן אמר התרגום תְּשֵׁווּן בְּתֵיבוּתָא מִסְטְרֵיהּ.

ואשר הם בני חמש אותיות

אֲגַרְטְלֵי  
זהב, אֲגַרְטְלֵי־כֶסֶף (עזרא א, ט), ופירוש המלה כלים שנותנין בהם מים לידים אורזל"ש בלע"ז  [ראמין] .

אדרכן  
וַֽאֲדַרְכֹּנִים רִבּוֹ (דברי הימים א' כט, ז), לַֽאֲדַרְכֹנִים אָלֶף (עזרא ח, כז), מטבע ידוע אצלם. 

אֲחַשְׁדַּרְפְּנִים  
(אסתר ח, ט), אדני אבי ע"ה פירש כי הוא מלה מורכבת, כי אחש הוא שם הגדול בלשון ארמית, וכן אחשורוש אחש ורוש, והכן מלת אחשדרפנים אחשי דרי פנים, פירוש השרים הגדולים העומדים תמיד בפנים, כלומר הרואים פני המלך תמיד, וכן... 

אֲחַשְׁתְּרָנִים  
(אסתר ח, י) מלה מורכבת. והכן המלה אחשי תרין והיו"ד והמ"ם סימן הרבים. ופירוש המלה בהמות גדולות ונכבדות משני מינים מסוס ומחמור, והוא מה שאמר בני הרמכים בני הסוסיות, כי הסוסיא בלשון ערבי רמכ"א.

אלגבישׁ  
אַבְנֵי אֶלְגָּבִישׁ (יחזקאל יג, יא), הם אבני הברד הגדולות, ועוד נכתבנו בשרש גבשׁ. 

ארגמן  
הוא צבע אדום הנקרא קְרִימֵ"ז כרמז. ובא בו"ו במקום המ"ם וּבָֽאַרְגְּוָן וְכַרְמִיל וּתְכֵלֶת (דברי הימים ב' ב, ו), ותרגום ארגמן אַרְגְּוָנָא. והגאון רבינו סעדיה ז"ל פירש, כי תולעת שני הוא הנקרא כרמ"ז, אם כן הוא ארגמן צבע אדום אחר, ואומרים שהוא הצבע שקורין לקַ"א. ובערבי נקראת ארגוא"ן, כן כתב רבי יונה.

נשלמה אות האל"ף 


א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

אות הבי"ת

בבת    באר    באשׁ    בג    בגד    בד    בדד    בדא    בדל    בדק    בהה    בהט    בהל    בהם    בהן    בהק    בהר    בוא    בוז    בוך    בול    בוס    בוץ    בוק    בור    בושׁ    בזז    בזה    בזק    בזר    בחל    בחן    בחר    בטא    בטח    בטל    בטן    ביב    בין    ביץ    ביר    בית    בכא    בכה    בכר    בל    בלל    בלג    בלה    בלם    בלס    בלע    בלק    בלת    במה    בנה    בסר    בעה    בעט    בעל    בער    בעת    בצץ    בצל    בצע    בצק    בצר    בקק    בקע    בקר    בקשׁ    בר    ברר    ברא    ברד    ברה    ברח    ברך    ברם    ברק    ברשׁ    ברת    בשׁל    בשֹם    בשׁס   בשֹר    בת    בתל    בתק    בתר    בדלח    בלעד    בליעל    בעבע    בעליל    בקבוק    ברבר    ברזל 



בבת  
נֹגֵעַ בְּבָבַת עֵינֽוֹ (זכריה ב, יב), אישון עינו, והוא שחרות העין שהצורה נראית בו. והפילו הבי"ת האחת ואמרו בַּת־עֵינֵֽךְ (איכה ב, יח). והנכון והישר, שהמלה נחה העי"ן ויהיה בָּבָה על משקל קָמָה, בָּמָה לפיכך לא נשתנה הבי"ת בסמיכות לשוא. 

באר  
בֵּאֵר אֶת־הַתּוֹרָה הַזֹּאת (דברים א, ה), פעל עבר, בַּאֵר הֵיטֵֽב (דברים כז, ח), מקור, וּבָאֵר עַל־הַלֻּחוֹת (חבקוק ב, ב), פירש את התורה, פירש היטב. וענין אחר מַעְיַן גַּנִּים בְּאֵר מַיִם חַיִּים (שיר השירים ד, טו), חָפַרְתִּי אֶת־הַבְּאֵר הַזֹּֽאת (בראשית כא, ל), וּבְאֵר צָרָה נָכְרִיָּֽה (משלי כג, כז), והקבוץ וְכָל־הַבְּאֵרֹת אֲשֶׁר חָֽפְרוּ (בראשית כו, טו).  ובסמוך לא נשתנה וַיַּחְפֹּר אֶת־בְּאֵרֹת הַמַּיִם (שם כו, יח). ונשתנה בֶּֽאֱרֹת בֶּֽאֱרֹת חֵמָר (שם יד, י), ועניינם ידוע והוא שמימיו נובעין.

באשׁ  
וּבָאַשׁ הַיְאֹר (שמות ז, יח), וַיָּרֻם תּֽוֹלָעִים וַיִּבְאַ֑שׁ (שם טז, כ), פתח באתנח. והשם וָאַֽעֲלֶה בְּאֹשׁ מַֽחֲנֵיכֶם (עמוס ד, י). ומשקל אחר וְעָלָה בָאְשׁוֹ וְתַעַל צַֽחֲנָתוֹ (יואל ב, כ), וּפִגְרֵיהֶם יַֽעֲלֶה בָאְשָׁם (ישעיה לד, ג), בשוא האל"ף. והפעל הכבד [הִפְעִיל] והוא עומד וְלֹא הִבְאִישׁ וְרִמָּה לֹא־הָֽיְתָה בּֽוֹ (שמות טז, כד), הִבְאִישׁוּ נָמַקּוּ חַבּוּרֹתָי (תהלים לח, ו). והיוצא יַבְאִישׁ יַבִּיעַ שֶׁמֶן רוֹקֵחַ (קהלת י, א), עניו סרחון, לְהַבְאִישֵׁנִי בְּישֵׁב הָאָרֶץ (בראשית לד, ל), כמו שירחיק האדם דבר המבאיש, אֲשֶׁר הִבְאַשְׁתֶּם אֶת־רֵיחֵנוּ בְּעֵינֵי פַרְעֹה (שמות ה, כא). ואמר בְּעֵינֵי סמוך אל ריח ואף על פי שעל דרך המשל היה לו לומר באפי שב אל הענין, כלומר שלא ירצו לראותינו ולהביט אלינו כמו שירחיק אדם הדבר הנבאש ולא ירצה לראותו. וכן הַבְאֵשׁ הִבְאִישׁ בְּעַמּוֹ (שמואל א' כז, יב), כל אשר תמצא בלשון הזה הם ענין סרחון אבל תפרש כל אחד לפי ענין הקרוב אליו, לְהַבְאִישֵׁנִי בְּישֵׁב הָאָרֶץ להתעיבני ולמאוס בי כמו שימאס אדם בדבר המבאיש. וכן וְרָשָׁע יַבְאִישׁ וְיַחְפִּֽיר (משלי יג, י). והנפעל כִּי נִבְֽאֲשׁוּ בְּדָוִד (שמואל ב' י, ו), נִבְאַשְׁתָּ אֶת־אָבִיךָ (שם טז, כא). וההתפעל כִּי הִתְבָּֽאֲשׁוּ עִם־דָּוִיד (דברי הימים א' יט, ו), כלם מתפרשים בזה הענין. וְתַֽחַת־שְׂעֹרָה בָאְשָׁה (איוב לא, לט), בשוא האל"ף, זרע הנבאש והפחות. וַיַּעַשׂ בְּאֻשִֽׁים (ישעיה ה, ב), ענבים נבאשים ופחותים למברושקש בלע"ז, או הדומה להם מהפירות הפחותים, או היא מין ממיני הקוצים. ורבינו סעדיה ז"ל פירשו ענבים רעים, תרגום וירע וּבְאֵישׁ. ורבינו האיי ז"ל פירשו מין ממיני הענבים הרע שבהם, ומפורסם הוא מלשון משנה (מעשרות פרק א, משנה ב) הענבים האובשים במוקדם האל"ף על הבי"ת.

בג  
בְּפַת־בַּג הַמֶּלֶךְ (דניאל א, ח), פת מאכל המלך, וְאֹֽכְלֵי פַת־בָּגוֹ (שם יא, כו), פת מאכלו, פַּתְ־בָּגָם (שם א, טז), מאכלם. וּנְתַתִּיךָ לְבַג [לְבַז] לַגּוֹיִם (יחזקאל כה, ז), כתיב כן פירושו ונתתיך למאכל, וקרי לבז כי הענין קרוב זה לזה, והזי"ן גימ"ל באלפא ביתא דא"ט ב"ח.

בגד 
כָּל־רֵעֶיהָ בָּגְדוּ בָהּ (איכה א, ב), שָׁלוּ כָּל־בֹּגְדֵי בָֽגֶד (ירמיה יב, א), וּבוֹגֵד וְלֹא־בָגְדוּ בוֹ (ישעיה לג, א), בָּגוֹדָה אֲחוֹתָהּ יְהוּדָֽה (ירמיה ג, ז), תאר לנקבה, והמשפט בְּגוֹדָה בשוא בפלס רְחוֹקָה, גְדוֹלָה. בְּבִגְדוֹ־בָֽהּ (שמות כא, ח), וּבְאֵשֶׁת נְעוּרֶיךָ אַל־יִבְגֹּֽד (מלאכי ב, טו), בחלם, ובפתח, מַדּוּעַ נִבְגַּד אִישׁ בְּאָחִיו (שם ב, י). והחכם רבי יעקב בן אלעזר כתב שהוא בנין נפעל ואיננו נכון, כי פעלי הקשר לא יבא מהם פעול ונפעל ונקשר עם מים אכן בָּֽגְדָה אשׁה מרעה (ירמיה ג, כ). והשם וּבֶגֶד בּֽוֹגְדִים בָּגָֽדוּ (ישעיה כד, טז)ׄ בשש נקודות,  כָּל־בֹּגְדֵי בָֽגֶד (ירמיה יב, א). ומשקל אחר נְבִיאֶיהָ פֹּֽחֲזִים אַנְשֵׁי בֹּֽגְדוֹת (צפניה ג, ד)ׄ בפלס הִנֵּה הַסֹּֽלְלוֹת בָּאוּ הָעִיר (ירמיה לב, כד), ענין מי שעובר על ברית חברו ומשקר בו בבטחו בו. וענין אחר וּבֶגֶד לִלְבֹּֽשׁ (בראשית כח, כ), בשש נקדות, וְלָבַשׁ בְּגָדִים אֲחֵרִים (ויקרא ו, ד), בְּכָל־עֵת יִהְיוּ בְגָדֶיךָ לְבָנִים (קהלת ט, ח). ובלשון נקבות, אֶת־בִּגְדֵי עֵשָׂו בְּנָהּ הַגָּדֹל הַֽחֲמֻדֹת (בראשית כז, טו). והקבוץ בלשון נקבות, קְצִיעוֹת כָּל־בִּגְדֹתֶיךָ (תהלים מה, ט), וענינם ידוע. 

בד  
וּמִֽכְנְסֵי־בַד (ויקרא ו, ג), מכנסי פשתן, מִדּוֹ בַד (שם) מלבוש פשתן, וי"ו מִדּוֹ נוספת כוי"ו בְּנוֹ [בעור] צִפֹּֽר (במדבר כג, יח), לָבֻשׁ בַּדִּים (יחזקאל ט, ב), לבוש בגדי פשתן. וענין אחר מֵפֵר אֹתוֹת בַּדִּים (ישעיה מד, כה), אותות הכוזבים, חֶרֶב אֶל־הַבַּדִּים (ירמיה נ, לו), אל הכוזבים, כלומר הקוסמים, וכן תרגם יונתן קִסְמָהָא. ואדני אבי ז"ל פירשו בעלי אבות מתרגום אוֹב וְיִדְּעוֹנִי [אֶל־הָֽאֹבֹת וְאֶל־הַיִּדְּעֹנִים] (ויקרא יט, לא) בִּדִּין וּדְכוּרוּ, והכל פירוש אחד, כי בדין הוא לשון כזב, כמו אֲשֶׁר־בָּדָא מִלִּבֹּד [מִלִּבּוֹ] (מלכים א' יב, לג), בַּדֶּיךָ מְתִים יַֽחֲרִישׁו (איוב יא, ג), ורוב דבריך בהצדיקך עצמך מחרישים בני אדם. לֹא [לוֹ] ־אַֽחֲרִישׁ בַּדָּיו (איוב מא, ד), כזביו או פירושו גבורותיו, לֹא־כֵן בַּדָּֽיו (ישעיה טז, ו) לא אמת כזביו, כלומר לא נתקיימו דבריו שהיה מדבר בגאוה ויש מי שפירשו בניו, כלומר לא יעשו כן בניו כי תפסק מלכותו. וענין אחר בַדֵּי עֲצֵי שִׁטִּים (שמות כה, יג), וַתַּעַשׂ בַּדִּים (יחזקאל יז, ו), וַתֵּצֵא אֵשׁ מִמַּטֵּה בַדֶּיהָ (שם יט, יד), פארות האילן הגסים יקראו בַּדִּים והקטנים היוצאים מהם ענפים. ואברי האדם נקראו בַּדִּים לפי שהם לאדם כבדים לאילן, יֹאכַל בַּדֵּי עוֹרוֹ יֹאכַל בַּדָּיו (איוב יח, יג) ויש מפרשים, בדי עורו ובדיו בניו שהבנים לאדם כבדים לאילן. וכן וְכִלְּתָה בַדָּיו (הושע יא, ו) ויתכן שיהיה שרש כלם בָּדַד. בַּדֵּי שְׁאֹל תֵּרַדְנָה (איוב טז, יז), דֵּי מלה נוספת, וטעמו בשאול תרדנה. וכן בְּדֵי שֹׁפָר יֹאמַר הֶאָח (איוב לט, כה), בשופר וכן וְיִֽגְעוּ עַמִּים בְּדֵי־רִיק (ירמיה נא, נח), בריק. ואף על פי שאמרו כי דֵּי מלה נוספת, קצת מלת ענין יש בה כי יורה להגדלה הדבר ולהתמדתו. וכן פירש אדוני אבי עליו השלום.  ופירוש בשְׁאֹל תֵּרַדְנָה טעם תֵּרַדְנָה על התקוות שזכר פעמים תקותי, כלומר איפה תקותי כי בשאול תרדנה כל התקוות שיש לי, כמו שאמר אִם־אֲקַוֶּה שְׁאוֹל בֵּיתִי (איוב יז, יג)ׄ ויש מי שפירש בדי שאול ירכתי שאול. ועוד פירשו בו, על אברי האדם שהם כמו הבדים לאילן, והוא חסר ופירושו, בדי גופי בשאול תרדנה. והחכם רבי משה בן עזרא כתב כי השרשים הנכנסים תחת הארץ ומתפשטים כלפי מטה הם הנקראות בדי שאול, וכן פירוש הפסוק לפי פירושו כי תקוותינו תרדנה תחת הארץ כבדי שאול. גם פירש כי על הגידים אמר בדי שאול דרך העברה. 

בדד   
בָּדָד יֵשֵׁב (ויקרא יג, מו), יחידי ובדד אינו שם תאר לזכר לבד כי גם לנקבה ולרבים ימצא אֵיכָה יָשְׁבָה בָדָד (איכה א, א), בָּדָד יִשְׁכֹּֽנוּ (ירמיה מט, לא) ובא עם למ"ד השמוש כדרך השם לא שם התאר שֹֽׁכְנִי לְבָדָד (מיכה ז, יד), לפיכך אנו אומרים כי אינו תאר אבל הוא שם היחידות. ויבא בענין בֶּטַח כי השוכן בטח הוא יושב יחידי אין צריך להרבות אנשים לעזר שיהיו עמו לפיכך אמר בָּדָד יִשְׁכֹּֽנוּ, שֹֽׁכְנִי לְבָדָד, וַיִּשְׁכֹּן יִשְׂרָאֵל בֶּטַח בָּדָד (דברים לג, כח), וכן י"י בָּדָד יַנְחֶנּוּ (שם לב, יב). ובכפול אות הכפל, בַּד בְּבַד (שמות ל, לד), אחד באחד כלומר שיהיו שחוקים כל אחר לבדו. ויש מפרשים משקל במשקל. וכן תרגם אנקלוס רוצה לומר שישקול כל אחד ואחד לבדו מפני ההכרע, או שיהיה משקל זה כמשקל זה כי היה בהם שהיה משקלם שוה והם המפורשים בתורה נטף ושחלת וחלבנה ולבונה. וכן אמרו רבותינו ז"ל (כריתות ו, ע"א), הצרי והצפורן לבונה וחלבנה משקל שבעים שבעים מנה. ורוב המשתמשם בזה השם עם למ"ד, מִשְׁפַּחַת בֵּֽית־דָּוִיד לְבָד וּנְשֵׁיהֶם לְבָד (זכריה יב, יב), והוא קמוץ ובסמוך פתח, לְבַד מִשָּׂרֵי הַנִּצָּבִים (מלכים א' ה, ל), לְבַד מִמְכָּרָיו (דברים יח, ח). והכניסו עליו עוד המ"ם מִלְּבַד שַׁבְּתֹת י"י (ויקרא כג, לח), מִלְּבַד נְשֵׁי בְנֵי־יַֽעֲקֹב (בראשית מו, כו), זולת נשׁי בני יעקב ועם הכנוים ידגש וַיִּוָּתֵר יַֽעֲקֹב לְבַדּוֹ (בראשית לב, כד), יִֽהְיוּ־לְךָ לְבַדֶּךָ (משלי ה, יז), אֵין עוֹד מִלְּבַדּֽוֹ (דברים ד, לה), הדגש לחסרון אות הכפל ופירושו זולתו. וְהֽוּשַׁבְתֶּם לְבַדְּכֶם (ישעיה ה, ח), אתם יחידים אין אחר עמכם. והפעל ממנו וְאֵין בּוֹדֵד בְּמוֹעָדָֽיו (ישעיה יד, לא), כלומר אין מתיחד במועדיו, רוצה לומר בזמנים שיתן נבוכדנצר לחיילותיו ביום הזה ובזמן הזה תהיו מוכנים ומזומנים ללכת למלחמה אין אחד מהם שיתיחר לעצמו ויפרד וימנע ללכת כי כלם יבאו יחד. וכן תרגם יונתן וְלֵית דִמְאַחַר בְּזִמְנוֹהִי. ואפשר כי על נבוכדנצר אמר כמו שפירשתי, וזה הוא שאמר כִּי מִצָּפוֹן עָשָׁן בָּא (שם) והיא בבל שהיא גם לצפון ארץ פלשתים כמו לצפון ארץ ישראל ובאותו חרבן שהחריב מלך בבל ארץ פלשתים נושעו ישראל שהיו הפלשתים לוחצים אותם. ויתכן גם כן לפרש כי על פרעה אמר שהכה בפלשתים כמו שנאמר בספר ירמיהו בְּטֶרֶם יַכֶּה פַרְעֹה אֶת־עַזָּֽה (ירמיה מז, א), ואמר הִנֵּה־מַיִם עֹלִים מִצָּפוֹן וְהָיוּ לְנַחַל שׁוֹטֵף וגו' (שם). אבל לענין הפרשה נראה יוחל לפרש כי על חזקיהו אמר שאמר בתחלת הפרשה אַל־תִּשְׂמְחִי פְלֶשֶׁת כֻּלֵּךְ כִּי נִשְׁבַּר שֵׁבֶט מַכֵּךְ (ישעיה יד, כח-כט), ואמר זה בשנת מות המלך אחז ומלך חזקיהו, ואמר אַל־תִּשְׂמְחִי פְלֶשֶׁת כֻּלֵּךְ כִּי נִשְׁבַּר שֵׁבֶט מַכֵּךְ והוא עזיהו שהכה בפלשתים כמו שאמר בדברי הימים (דברי הימים ב' כו, ו), וכשמת שֹמחו והיו לוחצים ישראל גם בימי אחז ואמר עתה אַל־תִּשְׂמְחִי כמו ששמחת עד עתה כִּי נִשְׁבַּר שֵׁבֶט מַכֵּךְ והוי עזיהו כי מזרעו יצא עתה שיכך והוא חזקיהו הִכָּה אֶת־פְּלִשְׁתִּים עַד־עַזָּה וְאֶת־גְּבוּלֶיהָ כמו שכתוב בספר מלכים, (מלכים ב' יח, ח), וזה הוא שאמר כִּֽי־מִשֹּׁרֶשׁ נָחָשׁ יֵצֵא צֶפַע (ישעיה יד, כט), מבני בניו של עזיהו יצא חזקיהו ועזה היא לדרום ארץ ישראל לפיכך אמר כִּי מִצָּפוֹן עָשָׁן בָּא, בארץ ישראל שהיא צפונית לעזה ואין מי שמתאחד במועדים שיתן חזקיהו לבא למלחמה על פלשתים כי כולם יבאו בשמחה. פֶּרֶא בּוֹדֵד לוֹ (הושע ח, ט), כְּצִפּוֹר בּוֹדֵד עַל־גָּֽג (תהלים קב, ח), כלומר יחידי.

בדא  
בַּחֹדֶשׁ אֲשֶׁר־בָּדָא מִלִּבֹּד [מִלִּבּוֹ] (מלכים א' יב, לג), כִּי מִֽלִּבְּךָ אַתָּה בוֹדָֽאם (נחמיה ו, ח), משפטו בּוֹֽדְאָם בהראות האל"ף, עניינם אשר כזב מלבו, כי מלבך אתה כוזבם. וסמך הלשון הזה אל הלב כי עניין מציאת הכזב במחשבת הלב ואחר כך יוציאנו בפה.

בדל  
לֹֽא־נִבְדְּלוּ הָעָם יִשְׂרָאֵל (עזרא ט, א), [נִפְעַל] וְכָל־הַנִּבְדָּל מֵֽעַמֵּי הָֽאֲרָצוֹת אֶל־תּוֹרַת הָֽאֱלֹהִים (נחמיה י, כט), הִבָּדְלוּ מִתּוֹךְ הָֽעֵדָה הַזֹּאת (במדבר יז, כא), וַיִּבָּדֵל אַֽהֲרֹן לְֽהַקְדִּישׁוֹ (דברי הימים א' כג, יג), והכבד [הִפְעִיל] הַבְדֵּל יַבְדִּילַנִי (ישעיה נו, ג), הִבְדִּיל י"י אֶת־שֵׁבֶט הַלֵּוִי (דברים י, ח). וְהִבְדִּילָה הַפָּרֹכֶת לָכֶם (שמות כו, לג), מלרע שלא כמשפט. לֹא יַבְדִּיל (ויקרא א, יז), כלם עניין הפרשה. וְהֶֽעָרִים הַמִּבְדָּלוֹת לִבְנֵי אֶפְרַיִם (יהושע טז, ט) החירק במקום שורק ומשפטו מובדלות פירושו מופרשות, או יהיה תאר מִבְדַּל בפלס וַיְהִי הַמֶּלְצַר (דניאל א, יא). אוֹ בְדַל־אֹזֶן (עמוס ג, יב), אמר בו התרגום חַסְחוֹס דְאוֹדָן הקשה שבאזן. או פירושו מענין הבדלה כלומר הפרשה מהאזן מעט, או אחר מן האזן. ויתכן לפרש כי בי"ת בדל אזן היא בי"ת השרות ויהיה פירושו, הרך שבאון והוא הדל שבאון. וענין אחר אֶֽת־הַבְּדִיל (במדבר לא, כב), והקבוץ בדילים, וְאָסִירָה כָּל־בְּדִילָֽיִךְ (ישעיה א, כה), אֶת־הָאֶבֶן הַבְּדִיל (זכריה ד, י), חסר הסמוך, כמו הָאָרוֹן הַבְּרִית (יהושע ג, יד), מין ממיני המתכות אשטיי"ן [שטני"ו] בלע"ז. 

בדק  
לִבְדּוֹק וּלְחַזֵּק הַבָּֽיִת (דברי הימים ב' לד, י). והשם לְחַזֵּק בֶּדֶק הַבָּֽיִת (מלכים ב' כב, ה), בשש נקודות, מַֽחֲזִיקֵי בִּדְקֵךְ (יחזקאל כז, ט), הוא מקום השבר וההריסה, ונקרא כן לפי שהוא צריך חיפוש כי הבדיקה הוא לשון חפוש בדברי רבותינו ז"ל (מגילה כה, ע"ב), בדקו אחריו ומצאו בו שמץ פסול, בודקין את החמץ לאור הנר (פסחים ב, ע"א).

בהה  
תֹהוּ וָבֹהוּ (בראשית א, ב), ענין שממון ורקות. והו"ו תמורת ה"א למ"ד הפעל. ואמרו חכמי המחקר כי תֹהוּ הוא הדבר שאין לו דמות וצורה והוא מזומן ומעותד לקבל כל דמות וכל צורה וקורין לו בלשון יוני היולי, ובֹהוּ הוא הצורה והוא הדבר שיש לו כח וגבורה להלביש את ההיולי דמות ותמונה, ובהתחברם ברצון האל היתה בריאת העולם.

בהט 
בַּהַט־וָשֵׁשׁ (אסתר א, ו), אמרו שהוא הנקרא בערבי בלנ"ט והוא דומה לשיש. 

בהל  
וַתֵּרֶא כִּֽי־נִבְהַל מְאֹד (שמואל א' כח, כא), נפעל עבר כי הוא פתח והמסורת עליו לית כוותיה פתח. נִֽבֳהָל לַהוֹן אִישׁ רַע עָיִן (משלי כח, כב), בינוני כי הוא קמוץ והבי"ת מפואר בקמץ חטף, כִּי כָלָה אַךְ־נִבְהָלָה (צפניה א, יח), מלרע. ודרך הנפעל במלת כָּלָה שאמר שתהיה נבהלה, כמו מַכָּה נַחְלָה (ירמיה יד, יז), ובשרש חָלָה נבאר היטב. כִּי נִבְהֲלוּ מִפָּנָֽיו (בראשית מה, ג), אַל־תִּבָּהֵל מִפָּנָיו תֵּלֵךְ (קהלת ח, ג), תִּגַּע עָדֶיךָ וַתִּבָּהֵֽל (איוב ד, ה), וִידֵי עַם־הָאָרֶץ תִּבָּהַלְנָה (יחזקאל ז, כז), בפתח הה"א באתנח. והכבד [פִּעֵל] וִיבַֽהֶלְךָ פַּחַד פִּתְאֹֽם (איוב כב, י), וּבְסוּפָתְךָ תְבַֽהֲלֵֽם (תהלים פג, טז), לְיָֽרְאָם וּלְבַֽהֲלָם (דברי הימים ב' לב, יח). וכבד אחר, [הִפְעִיל] וְשַׁדַּי הִבְהִילָֽנִי (איוב כג, טז). והשם וְהִפְקַדְתִּי עֲלֵיכֶם בֶּֽהָלָה (ויקרא כו, טז), וּשְׁנוֹתָם בַּבֶּהָלָֽה (תהלים עח, לג). והקבוץ עִיר וּבֶהָלֽוֹת (ירמיה טו, ח), ענין אימה ובעתה. וענין אחר הכבד וַיַּבְהִלוּ לְהָבִיא אֶת־הָמָן (אסתר ו, יד). וכבד אחר [הִפְעִיל] וַיְבַהֵל אֶת־תַּמְרוּקֶיהָ (אסחר ב, ט), אַל־תְּבַהֵל בְּרֽוּֽחֲךָ (קהלת ז, ט), ענין מהירות וחפזון. ויש לפרש מזה נִֽבֳהָל לַהוֹן (משלי כח, כב), וכן נַֽחֲלָה מְבֹחֶלֶת [מְבֹהֶלֶת] בָּרִֽאשֹׁנָה (שם כ, כא), וֵֽאלֹהִים אָמַר לְבַֽהֲלֵנִי (דברי הימים ב' לה, כא), למהרני ולזרזני. ורבי יונה פירש בו ענין רוממות וגדולה והפלגה.

בהם  
זֹאת הַבְּהֵמָה אֲשֶׁר תֹּאכֵלוּ (דברים יד, ד), בְּהֵמָה וָרֶמֶשׂ (בראשית א, כד), הה"א לסימן הנקבה. ובסמוך וְאֵת בֶּֽהֱמַת הַֽלְוִיִּם (במדבר ג, מא), אבל תַּחַת בְּהֶמְתָּם (שם ג, מה), בְּהֶמְתְּךָ לֹֽא־תַרְבִּיעַ כִּלְאַיִם (ויקרא יט, יט), אינו יוצא מגזרת בהמה כי אם מגזרת בְּהֶמֶת, ואם לא נמצא, כי לא יאמר מבהמה בְּהֶמְתְּךָ כי אם בְּהֵמָֽתְךָ כאשר כתבתי בחלק הדקדוק בשער השמות והוא שם כלל ופעם פרט. כִּי אִם־הַבְּהֵמָה אֲשֶׁר אֲנִי רֹכֵב בָּֽהּ (נחמיה ב, יב), הִנֵּה־נָא בְהֵמוֹת אֲשֶׁר־עָשִׂיתִי עִמָּךְ (איוב מ, טו), בהמה אחת ששמה בהמות. ויש אומרים כי כן שְׁאַל־נָא בְהֵמוֹת וְתֹרֶךָּ (איוב יב, ז), לפי שאמר וְתֹרֶךָּ לשון יחידה, ואין צורך כי טעם וְתֹרֶךָּ כל אחת ואחת מהבהמות. או מלת וְתֹרֶךָּ נופלת על מין הבהמות. וכן וְעוֹף הַשָּׁמַיִם וְיַגֶּד־לָֽךְ (שם). ובסמוך בַּֽהֲמוֹת שָׂדָֽי (תהלים ח, ח), גַּם־בַּֽהֲמוֹת שָׂדֶה תַּֽעֲרוֹג אֵלֶיךָ (יואל א, כ), בַּֽהֲמוֹת נֶגֶב (ישעיה ל, ו), ופירוש הפסוק התנבא הנביא שיצאו בהמות הנגב לאכול ישראל ההולכים לבקש עזר ממצרים ונושאים על כתף עירים חיליהם ועל דבשת גמלים אוצרותם לתת שחד למצרים לעזור והם עם שלא יועילו למו. והבהמות שאמר הנביא הם אשר אמר לָבִיא וָלַיִשׁ מֵהֶם אֶפְעֶה וְשָׂרָף מְעוֹפֵף (שם). ויקרא מצרים נגב לפי שהיא דרומית לארץ ישראל. או יהיה פירוש נגב כפירוש אֶרֶץ הַנֶּגֶב נְתַתָּנִי (שופטים א, טו), כי מדור חיות רעות במדבר ובארץ הנגב.

בהן   
וְעַל־בֹּהֶן יָדוֹ הַיְמָנִית (ויקרא יד, יז), גודל. ולרבים בְּֽהֹנוֹת יְדֵיהֶם וְרַגְלֵיהֶם מְקֻצָּצִים (שופטים א, ז). ויתכן שהוא משקל אחר.

בהק  
בֹּהַק הוּא פָּרַח בָּעוֹר (ויקרא יג, לט), מין נגע לבן ונוגה לו הרבה, אבל פחות מבהרת ומשאת ומספחת. וכן אמרו בספרא (פרשה מצורע פרשה ג, ב) בהק הוא טהור הוא, הוא טהור וממנו ולמעלה טמא. ודומה לו בענין הנוגה מה שתרגם יונתן מִנֹּגַהּ נֶגְדּוֹ (שמואל ב' כב, יג) מִזִיו יְקָרֵיהּ מַבְהִיקִין שְׁמֵי שְׁמַיָא.

בהר  
בָּהִיר הוּא בַּשְּׁחָקִים (איוב לז, כא). וְאִם־בַּהֶרֶת לְבָנָה הִוא (ויקרא יג, ד), בֶּֽהָרֹת לְבָנֹֽת (שם יג, לח), ענין לובן ונוגה. ולובן הבהרת הוא כשלג וכן אמרו (ספרא פרשת מצורע פרשה ב), בהרת עזה כשלג, ואמרו יכול כשם שהיא שלישית בכתב כך היא שלישית למראות תלמוד לומר לבנה לבנה היא, היא לבנה ואין למעלה הימינה. וכמה תהא לבנינותה? כשלג שנאמר וְהִנֵּה מִרְיָם מְצֹרַעַת כַּשָּׁלֶג (במדבר יב, י). 

בוא   
בָּא אָחִיךָ בְּמִרְמָה (בראשית כז, לה), בָּא בִּשְׂכָרֽוֹ (שמות כב, יד), פירוש בָּא בִּשְׂכָרֽוֹ אל המלאכה לא בחנם כמו השואל לפיכך לא ישלם השוכר אותו אם נשבר או מת כמו השואל. כִּֽי־עַל־יוֹם טוֹב בָּנוּ [בָּאנוּ] (שמואל א' כה, ח), בנפול האל"ף מהמכתב, כִּי־בֹא יָבֹא (חבקוק ב, ג). ולגזרת פָּעוֹל, לְבִלְתִּי־בֹאוּ הַכֵּלִים הַנּֽוֹתָרִים (ירמיה כז, יח), והוא עבר במקום עתיד, ואמר באו על הכלים ואף על פי שאינם מבלתי הבאה, כמו אֵפוֹד יָרַד בְּיָדֽוֹ (שמואל א' כג, ו), שָׁבוּ כְלֵיהֶם רֵיקָם (ירמיה יד, ג). בָּא מִבּוֹא בְּאֵר לַחַי רֹאִי (בראשית כד, סב), מִבֹּא מקור. ובא בתוספת ה"א בְּבֹאָה רַגְלַיִךְ הָעִירָה (מלכים א' יד, יב), והוא מלרע, וּגְדוּדֵי מוֹאָב יָבֹאוּ בָאָרֶץ בָּא שָׁנָֽה (מלכים ב' יג, כ), יונתן תרגמו במקום מקור בְּמֵיעַל שַׁתָּא. ואפשר כי האל"ף במקום ה"א בה, כלומר באותה שנה ותהיה האל"ף במקום ה"א הכנוי, כמו שבאה ה"א הכנוי במקום אל"ף במלת בָה [בָא] בְּרֹב גִּלּוּלָֽיו (יחזקאל יד, ד). וכן מצאנו היא הנקבה מומרת באל"ף במלת עַל־כֵּן גָּֽבְהָא קֹֽמָתוֹ (שם לא, ה). בָּהֶם תְּֽבוֹאָתְךָ טוֹבָֽה (איוב כב, כא), תבא לך. וכבר זכרנו דקדוק המלה בחלק הדקדוק, אַל־תְּבוֹאֵנִי רֶגֶל גַּֽאֲוָה (תהלים לו, יב), אל תבא לי, כָּל־יַד עָמֵל תְּבֹאֶֽנּוּ (איוב כ, כב), תבא לו. וכן כל בנין הקל בזה השרש עם הכנויים יתפרש הכנוי עם למ"ד השמוש. וְיָבֹא סְגָנִים כְּמוֹ־חֹמֶר (ישעיה מא, כה), ויבא על סגנים. בֹּֽאֲכָה גְרָרָה (בראשית יח, יט), בֹּֽאֲכָה אַשּׁוּרָה (שם כה, יח), והדומים להם אין הכ"ף נוספת כאשר חשבו רבים אך היא לנוכח היודע המקום וכן כלם שהם הדרך הזה ואילו היתה נוספת לא היה אומר כן בכל המקרא בואכה בכ"ף נוספת. והפעל הנוסף [הִפְעִיל] וְהֵֽבֵאתִי עֲלֵיכֶם (ויקרא כו, כה), וְהֵבִיאוּ בָנַיִךְ בְּחֹצֶן (ישעיה מט, כב), אַף לֹא־הֵבִיאָה אֶסְתֵּר (אסתר ה, יב) מלעיל, וְהֵֽבִיאָה אוֹתָם אֶל־הַכֹּהֵן (ויקרא טו, כט) מלרע, וְנָבִא לְבַב חָכְמָֽה (תהלים צ, יב), ובשרש יָדַע נפרש הפסוק. לָבִיא אֹתוֹ בָּבֶֽלָה (ירמיה לט, ז), כמו לְהָבִיא, תָּבִיאוּ לֶחֶם תְּנוּפָה (ויקרא כג, יז), האל"ף ידגש, וכן וַיָּבִיאוּ לוֹ אֶת־הַמִּנְחָה אֲשֶׁר־בְּיָדָם (בראשית מג, כו), וַיָּבִיאוּ לָנוּ כְּיַד־אֱלֹהֵינוּ הַטּוֹבָה עָלֵינוּ (עזרא ח, יח). ושלא נזכר פועלו ממנו [הָפְעַל], כִּי לְמַעַן הַרְאֽוֹתְכָה הֻבָאתָה הֵנָּה (יחזקאל מ, ד), כִּי הֽוּבְאוּ בֵּית יוֹסֵף (בראשית מג, יח), אֲשֶׁר הֻבָאת לָךְ (שם לג, יא). והשם שֹֽׁמְרֵי הַמָּבֽוֹא (דברי הימים א' ט, יט), אֶל־מָבוֹא הַשְּׁלִישִׁי אֲשֶׁר בְּבֵית י"י (ירמיה לח, יד), וַיְבִיאֵנִי בַמָּבוֹא (יחזקאל מו, יט). והקבוץ מבואים, כִּמְבוֹאֵי עִיר מְבֻקָּעָֽה (שם כו, י), ובקבוץ הנקבות עַל־מְבוֹאֹת יָם (שם כז, ג). ומשקל אחר הַמֵּבִוא [הַמֵּבִיא] מֵֽהַקָּדִים (שם מב, ט). ומשקל אחר סֵמֶל הַקִּנְאָה הַזֶּה בַּבִּאָֽה (שם ח, ה). וַֽאֲכַלְתֶּם מִן־הַתְּבוּאָה יָשָׁן (ויקרא כה, כב), וַיַּֽעֲשׂוּ פְּרִי תְבֽוּאָה (תהלים קז, לז)ׄ כִּתְבוּאַת גֹּרֶן וְכִתְבוּאַת יָֽקֶב (במדבר יח, ל), לְהוֹסִיף לָכֶם תְּבֽוּאָתוֹ (ויקרא יט, כה), וּתְבוּאַת הַכָּֽרֶם (דברים כב, ט), שם כולל לכל פרי מאכל ונקרא תבואה לפי שהוא משנה הבאה. כי משנה שעברה יקרא עָבוּר. וכתב רבי יעקב בן אלעור מזה וְעָבַדְתָּ לּוֹ אֶת־הָֽאֲדָמָה אַתָּה וּבָנֶיךָ וַֽעֲבָדֶיךָ וְהֵבֵאתָ (שמואל ב' ט, י), ומלת והבאת מלעיל ואף על פי שהמלה זו לעתיד. וכן אִישׁ יָבִא בְּפִרְיוֹ (שיר השירים ח, יא), ענין תבואה, ואין צורך להוציאם מענינם. ובא בלשון הזה על דרך כבוד כנוי לתשמיש, וַיָּבֹא אֶל־הָגָר (בראשית טז, ד), בֹּא־נָא אֶל־שִׁפְחָתִי (שם טז, ב), והדומים להם. וּבָא הַשָּׁמֶשׁ (קהלת א, ה), לֹֽא־יָבוֹא עוֹד שִׁמְשֵׁךְ (ישעיה ס, כ), ענין הכנסת השמש וביאתו, וכן קוּמִי אוֹרִי כִּֽי־בָא אוֹרֵךְ (שם ס, א), כלומר שקע אורך שהיית נהוגה בו עד עתה ומכאן ואילך כבוד י"י עליך זרח. וכן פירש אדני אבי ז"ל מזה כִּֽי־יָבוֹא כַנָּהָר צָר (שם נט, יט) כמו הנהר שיכנס בים ולא יראה. ויש לפרשו כמשמעו כשיבא הצר להלחם על ישראל כמו הנהר  שבא במרוצה רוּחַ י"י נֹסְסָה בֽוֹ ותשחיתנו. והפעל הנוסף [הִפְעִיל] בזה הענין וְהֵבֵאתִי הַשֶּׁמֶשׁ בַּצָּהֳרָיִם (עמוס ח, ט).

בוז  
כִּי מִי בַז לְיוֹם קְטַנּוֹת (זכריה ד, י), פתח שלא כמשפט לֹֽא־יָבוּזוּ לַגַּנָּב כִּי יִגְנוֹב (משלי ו, ל), בָּז לְדָבָר יֵחָבֶל לוֹ  (שם יג, יג), וּבֽוּז־מִשְׁפָּחוֹת יְחִתֵּנִי (איוב לא, לד), והשם בְּגַֽאֲוָה וָבֽוּז (תהלים לא, יט), וְנַֽעֲוֵה־לֵב יִהְיֶה לָבֽוּז (משלי יב, ח), כִּֽי־הָיִינוּ בוּזָה (נחמיה ג, לו), ענין בזיון וידוע הוא. 

בוך 
נְבֻכִים הֵם בָּאָרֶץ (שמות יד, ג), השורק מקום חלם, נָבֹכוּ עֶדְרֵי בָקָר (יואל א, יח), וְהָעִיר שׁוּשָׁן נָבֽוֹכָה (אסתר ג, טו). והשם, כִּי יוֹם מְהוּמָה וּמְבוּסָה וּמְבוּכָה (ישעיה כב, ה), עַתָּה תִֽהְיֶה מְבֽוּכָתָֽם (מיכה ז, ד), ענין בלבול.

בול  
לְבוּל עֵץ אֶסְגּֽוֹד (ישעיה מד, יט), כתב רבי יונה שהוא כמו עץ, ונסמך אל עץ כמו אַדְמַת עָפָר (דניאל יב, ב), וּמְטַר גֶּשֶׁם (זכריה י, א). וכן כִּי־בוּל הָרִים יִשְׂאוּ־לוֹ (איוב מ, כ). ולפי דעתי כי הוא כמו יְבוּל, ומוצא הארץ בין עשבים בין אילנות יקרא יְבוּל, כמו וְנָֽתְנָה הָאָרֶץ יְבוּלָהּ (ויקרא כו, ד), וכן מוצא העץ שהוא הענפים יקרא יבול. ופירוש לְבוּל עֵץ, לענף עץ ועוד נכתבנו בשרש יָבַל. בְּיֶרַח בּוּל הוּא הַחֹדֶשׁ הַשְּׁמִינִי (מלכים א' ו, לח), הוא מרחשון. ויש אומרים כי נקרא בול מענין מַבּוּל בעבור רוב הגשמים שירדו במרחשון.

בוס  
תָּבוּס נֹפֶת (משלי כז, ז), כמו תבוז, יָבוּס צָרֵֽינוּ (תהלים ס, יד), וְעַל־הָרַי אֲבוּסֶנּוּ (ישעיה יד, כה). והשם וּמֵֽאֱלֹהִים הָֽיְתָה תְּבוּסַת אֲחַזְיָהוּ לָבוֹא אֶל־יוֹרָם (דברי הימים ב' כב, ז)ׄ כלומר שם בלבו ללכת אל יורם ובהליכה ההיא היתה תבוסתו שלא נהג בו יֵהוּא מנהג מלך אלא בזהו ואמר לעבדיו גַּם־אֹתוֹ הַכֻּהוּ אֶל־הַמֶּרְכָּבָה (מלכים ב' ט, כז). כִּי יוֹם מְהוּמָה וּמְבוּסָה (ישעיה כב, ה), קַו־קָו וּמְבוּסָה (שם יח, ב). והפעול מן הפעל הכבד [הָפְעַל] כְּפֶגֶר מוּבָֽס (שם יד, יט), כמו מובז. וכבד אחר [פִּעֵל] כפול הלמ"ד בּֽוֹסְסוּ מִקְדָּשֶֽׁךָ (שם סג, יח), בֹּֽסְסוּ אֶת־חֶלְקָתִי (ירמיה יב, י), כמו בזזו, או הם ענין הרמיסה והגיאול והוא הנכון. וכן בּוֹסִים בְּטִיט חוּצוֹת (זכריה י, ה), שהוא תאר מן הפעל הקל בפלס טוֹבִים, בּוֹשִׁים ופירושו מתגאלים ונרמסים בטיט חוצות, כלומר אותם שהיו כגבורים והם אומות העולם יהיו נרמסים בטיט חוצות. או יהיה בוסים תאר יוצא ופירושו והיו כגבורים על ישראל, כלומר ישראל יהיו כגבורים אף על פי שהם חלשים. וכן אמר אחר כן וְהָיוּ כְגִבּוֹר אֶפְרַיִם (שם י, ז), ויהיו בוסים ורומסים אויביהם בטיט חוצות במלחמה ונלחמו כי י"י עמם והובישׁו רוכבי סוסים האומות שהם רוכבי סוסים. וכן ההתפעל מִתְבּוֹסֶסֶת בְּדָמָיִךְ (יחזקאל טז, ו), מתגאלת. וכתב אדוני אבי ז"ל מזה השרש והענין יַעַן בּֽוֹשַׁסְכֶם עַל־דָּל (עמוס ה, יא), בחילוף שי"ן בסי"ן, כמו וּבוֹלֵס שִׁקְמִֽים (שם ז, יד) שהוא כמו בולש. ותרגום וַיְחַפֵּשׂ וּבְלַשׁ ויהיה בּוֹשַׁסְכֶם מבנין מרובע בפלס כּוֹנַנְכֶם.

בוץ  
וְתַכְרִיךְ בּוּץ (אסתר ח, טו), פשתן, מִֽכְנְסֵי־בַד (ויקרא ו, ג), תרגומו מִכְנְסִין דְּבוּץ.

בוק   
בּוּקָה וּמְבוּקָה וּמְבֻלָּקָה (נחום ב, יא). והנפעל הִבּוֹק תִּבּוֹק הָאָרֶץ (ישעיה כד, ג), ענינם הריקות מרוב השלל והבזה.

בור 
וְהַבּוֹר רֵק אֵין בּוֹ מָֽיִם (בראשית לז, כד), וְאֶל־מַקֶּבֶת בּוֹר נֻקַּרְתֶּֽם (ישעיה נא, א), וּבֹרֹת חֲצוּבִים (דברים ו, יא), כמו באר, אבל הבאר בחפירה לבד מבלי בנין, אבל הבור בבנין. ולפי דעתי כי בור הכתוב במקרא אין מימיו נובעין והוא שקורין בלע"ז ציסטֵירנ"א. וכן אַךְ מַעְיָן וּבוֹר (ויקרא יא, לו), רוצה לומר שמימיו מכונסין ואינו כמו המעין ואף על פי שרבותינו ז"ל אמרו בור שמימיו נובעים, הם היו זוכרים בור במקום באר, כי לא היו זוכרים באר ברוב. והנה הם זכרו בור ובאר במשנה והבדילו ביניהם שאמרו (עירובין פרק ב, משני ד), אחד באר הרבים ובור הרבים ובאר היחיד עושין להם פסין אבל לבור היחיד עושין לו מחיצה גבוהה עשרה טפחים. מה שזכרו הנה באר ר"ל שמימיו נובעין ומה שזכרו בור ר"ל שמימיו מכונסין. ובית הסהר נקרא בור, לפי שהוא דומה לבור אֲשֶׁר בְּבֵית הַבּוֹר (שמות יב, כט), בבית הסוהר, וַיְרִיצֻהוּ מִן־הַבּוֹר (בראשית מא, יד). וכן הקבר, וְנִמְשַׁלְתִּי עִם־יוֹרְדֵי בֽוֹר (תהלים כח, א).

בושׁ  
בְּךָ בָטְחוּ וְלֹא־בֽוֹשׁוּ (תהלים כב, ו), כִּי בְֹשְׁתִּי לִשְׁאוֹל מִן־הַמֶּלֶךְ (עזרא ח, כב), בֹּושָׁה אִמְּכֶם מְאֹד (ירמיה נ, יב), בּוֹשָׁה וְחָפֵרָה (שם טו, ט), מלעיל וּבוֹשָׁה הַֽחַמָּה (ישעיה כד, כג), מלרע. והתאר הִפְנָה־עֹרֶף מוֹאָב בֹּושׁ (ירמיה מח, לט), מִגְּבֽוּרָתָם בּוֹשִׁים (יחזקאל לב, ל). והשם תְּכַסְּךָ בוּשָׁה (עבדיה א, י). ומשקל אחר וּבשֶׁת פָּנַי כִּסָּֽתְנִי (תהלים מד, טז), בשקל וְנֹפֶת צוּפִֽים (תהלים יט, יא), ובתוספת נו"ן בָּשְׁנָה אֶפְרַיִם יִקָּח (הושע י, ו). וכתב רבי יונה כי הוסיפו בו הנו"ן לביזוי הבעל שיקרא בשנה, כמו וְהַבֹּשֶׁת אָֽכְלָה אֶת־יְגִיעַ אֲבוֹתֵינוּ (ירמיה ג, כד), ויש לפרשו כמשמעו, כמו שאמר וְיֵבוֹשׁ יִשְׂרָאֵל מֵֽעֲצָתֽוֹ (הושע י, ו). וההתפעל וְלֹא יִתְבּשָֽׁשׁוּ (בראשית ב, כה). והפעל הכבד [הִפְעִיל] וּמְשַׂנְאֵינוּ הֱבִישֽׁוֹתָ (תהלים מד, ח), עֲצַת־עָנִי תָבִישׁוּ (שם יד, ו), הֱבִשֹׁתָה כִּֽי־אֱלֹהִים מְאָסָֽם (שם כג, ו), מֵבִישׁ וּמַחְפִּֽיר (משלי יט, כו)ׄ וּכְרָקָב בְּעַצְמוֹתָיו מְבִישָֽׁה (שם יב, ד). והשם עוד וְהֶֽחֱזִיקָה בִּמְבֻשָֽׁיו (דברים כה, יא), והם ביציו שהם מקום הבשת, וכן עֶרְיָה־בֹשֶׁת (מיכה א, יא), גלוי ערוה, כמו וַֽחֲשׂוּפַי שֵׁת (ישעיה כ, ד). וענין אחר וַיָּחִילוּ עַד־בֹּוֹשׁ (שופטים ג, כה), וַיִּפְצְרוּ־בוֹ עַד־בֹּשׁ (מלכים ב' ב, יז). והפעל הכבד [פִּעֵל] בֹשֵׁשׁ מֹשֶׁה (שמות לב, א), מַדּוּעַ בֹּשֵׁשׁ רִכְבּוֹ לָבוֹא (שופטים ה, כח), ענין איחור.

בזז  
וּבָזַז בִּזָּהּ (יחזקאל כט, יט), בָּֽזְזוּ לָהֶם בְּנֵי יִשְׂרָאֵל (יהושע יא, יד), בַּזּוֹנוּ לָֽנוּ (דברים ג, ז), שְׁאֵרִית עַמִּי יְבָזּוּם (צפניה ב, ט), וּשְׁלָלָם לָבֽוֹז (אסתר ח, יא), והוקלה מלת וְֽנָבֹזָה בָהֶם עַד־אוֹר הַבֹּקֶר (שמואל א' יד, לו), כי עקר הזי"ן להדגש. והנפעל וְהִבּוֹז תִּבּוֹז (ישעיה כד, ג). ושלא נזכר פועלו [פֻּעַל] חֶרֶב אֶל־אֽוֹצְרֹתֶיהָ וּבֻזָּֽזוּ (ירמיה נ, לז). והשם וּבַבִּזָּה לֹא שָׁלְחוּ אֶת־יָדָֽם (אסתר ט, י), ובלא ה"א יֶתֶר הַבָּז (במדבר לא, לב), וּבָזַז בִּזָּהּ (יחזקאל כט, יט), הה"א כמפיק ענינם ענין שלל.

בזה  
כִּי דְבַר־ י"י בָּזָה (במדבר טו, לא), מַדּוּעַ בָּזִיתָ אֶת־דְּבַר י"י (שמואל ב' יב, ט). והנפעל נִבְזֶה בְּֽעֵינָיו נִמְאָס (תהלים טו, ד). והפעל הכבד [הִפְעִיל] לְהַבְזוֹת בַּעְלֵיהֶן בְּעֵינֵיהֶן (אסתר א, יז). והשם בִּזָּיוֹן וָקָֽצֶף (שם א, יח), ענין בזיון ידוע הוא. ומזה הענין לִבְזֹה־נֶפֶשׁ (ישעיה מט, ז), והוא תאר או מקור בשקל קְֽנֹה־חָכְמָה מַה־טּוֹב (משלי טז, טז), ופירוש למי שהוא נכון לבזה אותו כל נפש ולתעב אותו כל גוי. או הוא במקום פָּעוּל כאלו אמר לבזוי נפש. ומענין זה עוד נְמִבְזָה וְנָמֵס (שמואל א' טו, ט), בתוספת הנו"ן והמ"ם. וענין אחר אֲשֶׁר־בָּֽזְאוּ נְהָרִים אַרְצֽוֹ (ישעיה יח, ב), כי הוא לפי דעתי מזה השרש והאל"ף תמורת ה"א למ"ד הפועל כמו שבא היו"ד במלת חֲסָיוּ תמורת ה"א למ"ד הפעל, וענינו ענין בזה ושלל והם שני שרשים בענין אחד. ורוב המדקדקים אמת כי האל"ף תמורת אות הכפל והוא כמו בזזו.

בזק  
כְּמַרְאֵה הַבָּזָֽק (יחזקאל א, יד), כמו ברק. ורבותינו פירשוהו לשון פזור. באמרם (בראשית רבה פרשה נ, דף נה, ע"ב), כְּמַרְאֵה הַבָּזָֽק רבי יהודה אומר בשם רבי סימון בשם רבי לוי בן פרטא כזה שבוזק אור בכירה, כלומר כמי שמפזר גפת שהיא פסולת הזתים בכירה שהוא מתלהט במהרה ומעלה להב והלהב עולה ויורד, וזה הוא פירוש רצוא ושׁוב. ועוד בדבריהם בזק לשון פזור (סנהדרין קט, ע"א) בזק בהו עפרא והוו חרבי בזק בהו גילי והוו גירי, כלומר פזור. וכן במשנה (עירובין פרק י, משנה ד), בוזקין מלח על גבי הכבש בשביל שלא יחליק. ועוד פירשו (חגיגה יג, ע"ב) מאי רָצוֹא וָשׁוֹב אמר רבי יהודה כאור היוצא מפי הכבשן. מאי כְּמַרְאֵה הַבָּזָֽק אמר רבי יוסי בר חנינא כאור היוצא מן החרסים. וַֽיִּפְקְדֵם בְּבָזֶק (שמואל א' יא, ח), שם מקום הנזכר בספר שופטים וַֽיִּמְצְאוּ אֶת־אֲדֹנִי בֶזֶק בְּבֶזֶק (שופטים א, ה). ובהגדה (תנחומא פרשת כי תשא דף קל) מהו וַֽיִּפְקְדֵם בְּבָזֶק שמנאם באבנים שנטל אבן מכל אחר מהם ומנאם. ותרגום כִּצְרוֹר אֶבֶן בְּמַרְגֵּמָה (משלי כו, ח) הֵיךְ נִקְצָא דְטָסָא בְּקִלְעָא. ומה נכון זה הפירוש. ובא כענין וַֽיִּפְקְדֵם בַּטְּלָאִים (שמואל א' טו, ד) כלומר שלקח טלה מכל אחד מהם ומנאם בהם כמו שהיו מונין אותם במחצית השקל. ובילמדנו (פרשה כי תשא לט, ע"א) וַֽיִּפְקְדֵם בְּבָזֶק, וַֽיִּפְקְדֵם בַּטְּלָאִים כדאינון מסכינין באלין בזקיא כדאינון עתירין באלין אמריא. 

בזר  
וּרְכוּשׁ לָהֶם יִבְזוֹר (דניאל יא, כד), כמו יפזור. והכבד [פִּעֵל] בִּזַּר עַמִּים (תהלים סח, לא), כמו פזר עמים.

בחל  
וְגַם־נַפְשָׁם בָּֽחֲלָה בִֽי (זכריה יא, ח), פירושו קצה או מאסה.

בחן  
וּבְחַנְתִּים כִּבְחֹן אֶת־הַזָּהָב (זכריה יג, ט), בֹּחֵן כְּלָיוֹת וָלֵב (ירמיה יא, כ), וּבְחָנוּנִי נָא (מלאכי ג, י), י"י צַדִּיק יִבְחָן וְרָשָׁע וְאֹהֵב חָמָס (תהלים יא, ה), לִרְגָעִים תִּבְחָנֶֽנּוּ (איוב ז, יח). ולגזרת אפעול אֶבְחָֽנְךָ עַל־מֵי מְרִיבָה (תהלים פא, ח)ׄ החי"ת בקמץ חטף בפלס אֶזְכָּרְךָ מֵאֶרֶץ יַרְדֵּן (שם מב, ז). והנפעל בְּזֹאת תִּבָּחֵנוּ (בראשית מב, טו). והשם מהענין הזה כִּי בֹחַן וּמָה אִם־גַּם־שֵׁבֶט מֹאֶסֶת (יחזקאל כא, יח), ענין כלם נסיון. ופירוש כִּי בֹחַן וּמָה, כלומר כל בחינה וכל צרה ומה שירצה להביא הקדוש ברוך הוא עלינו יביא ובלבד שלא יביא עלינו זאת החרב המואסת שאר העצים ואוהבת שבט בני לכרתו. והנביא קרא ישראל בני. והנכון בעיני כי פירושו כי החרב הזאת הוצאה מתערה לבחון בה בני אדם ולנסותם כי לפיכך מורטה להפחידם בה, ואם לא יוסרו ישראל ולא תהיה זאת החרב מואסת שבט בני כמו שמואסת כל עץ מה יהיה. וענין אחר בָּחוֹן נְתַתִּיךָ בְעַמִּי (ירמיה ו, כו)ׄ בחולם פירושו מבצר ומגדל. וכן הֵקִימוּ בַחיּנָיו [בַחוּנָיו] (ישעיה כג, יג), והוא בשורק והוא מן הדגושים לפיכך לא נשתנה עם הכנוי ונפתחה הבי"ת. ובמשקל אחר עֹפֶל וָבַחַן (שם לב, יד). ומשקל אחר אֶבֶן בֹּחַן (שם כח, טז), ענין הכל מבצר.

בחר  
כִּֽי־יַֽעֲקֹב בָּחַר לוֹ יָהּ (תהלים קלה, ד), יִבְחַר אֱלֹהִים חֲדָשִׁים (שופטים ה, ח), כִּֽי־בֹחֵר אַתָּה לְבֶן־יִשַׁי (שמואל א' כ, ל), הַבֹּחֵר בִּירֽוּשָׁלָם (זכריה ג, ב). בְּחַרְתִּיךָ בְּכוּר עֹֽנִי (ישעיה מח, י), פירשו רבי יונה כמו בחנתיך, ואין צורך כי הזהב יבחרנו אדם בכור מהסיגים. והנפעל וְנִבְחַר מָוֶת מֵֽחַיִּים לְכֹל הַשְּׁאֵרִית הַנִּשְׁאָרִים (ירמיה ח, ג), כֶּסֶף נִבְחָר (משלי י, כ), ולא זכרו רבי יונה. והתאר בָּחוּר וּבְתוּלָה (יחזקאל ט, ו), שְׁלֽשֶׁת־אֲלָפִים אִישׁ בְּחוּרֵי יִשְׂרָאֵל (שמואל א' כו, ב), וַיִּבְחַר מִכֹּל בְּחוּרֵי ביִשְׂרָאֵל [יִשְׂרָאֵל] (שם ב' י, ט), אלה שניהם בשוא שהם מן המשקל הקל. ומן המשקל הדגוש וּבַחוּרֵי יִשְׂרָאֵל הִכְרִֽיעַ (תהלים עח, לא), בַּֽחוּרִים מֵֽרְחֹבֽוֹת (ירמיה ט, כ). ומשקל אחר בְּחִיר י"י (שמואל ב' כא, ו), כָּרַתִּֽי בְרִית לִבְחִירִי (תהלים פט, ד). ונקרא עול ימים בחור לפי שהוא נבחר לכל דבר לכל-מלאכה או למלחמה יותר מהזקן. והשם מְשָׁרֵת מֹשֶׁה מִבְּחֻרָיו (במדבר יא, כח), כמו מנעוריו. ועוד קבוץ השם בלשון נקבות בִּימֵי בְחֽוּרוֹתֶךָ (קהלת יא, ט). ומשקל אחר בתוספת מ"ם וְכָל־עִיר מִבְחוֹר (מלכים ב', ג, יט), בחלם, וכן מִבְחוֹר בְּרֹשָׁיו (מלכים ב' יט, כג). ומשקל אחר מִבְחַר בְּרֹשָׁיו (ישעיה לז, כד), בְּמִבְחַר קְבָרֵינוּ (בראשית כג, ו), מִבְחַר וְטֽוֹב־לְבָנוֹן כָּל־שֹׁתֵי מָֽיִם (יחזקאל לא, טז) בא סמוך על סמוך כמו אֶת־מִסְפַּר מִפְקַד־הָעָם (שמואל ב' כד, ט), נְשִׂיא רֹאשׁ מֶשֶׁךְ וְתֻבָל (יחזקאל לח, ב), נַֽהֲרֵי נַֽחֲלֵי דְּבַשׁ וְחֶמְאָֽה (איוב כ, יז), וּמִבְצַר מִשְׂגַּב חֽוֹמֹתֶיךָ (ישעיה כה, יב), חַכְמֵי יֹֽעֲצֵי פַרְעֹה (שם יט, יא), וּשְׂפֻנֵי טְמוּנֵי חֽוֹל (דברים לג, יט), תֹּֽפְשֵׂי דֹּרְכֵי קָֽשֶׁת (ירמיה מו, ט). ובהקבוץ וְעַם מִבְחָרָיו (דניאל יא, טו).
 
בטא  
לְבַטֵּא בִשְׂפָתַיִם (ויקרא ה, ד), לְכֹל אֲשֶׁר יְבַטֵּא הָֽאָדָם (שם). והשם אוֹ מִבְטָא שְׂפָתֶיהָ (במדבר ל, ז), ענין כלם פירוש או פתחון שפתים יקרא מבטא. והפעל הקל יֵשׁ בּוֹטֶה כְּמַדְקְרוֹת חָרֶב (משלי יב, יח), הה"א תמורת האל"ף.

בטח  
בֹּשׁוּ כִֽי־בָטָח (איוב ו, כ), שֹׁקֵט וּבֹטֵחַ (שופטים יח, ז), יִבְטַח כִּֽי־יָגִיחַ יַרְדֵּן אֶל־פִּֽיהוּ (איוב מ, כג), אֶבְטַח וְלֹא אֶפְחָד (ישעיה יב, ב), וּבְאֶרֶץ שָׁלוֹם אַתָּה בוֹטֵחַ (ירמיה יב, ה), כלומר בארץ שלום שהיה לך לבטוח בהם והם אנשי ענתות ואתה בסכנה עמהם ומפחד מהם כמו שאמר על אנשי ענתות המבקשים את נפשך וְאֵיךְ תַּֽעֲשֶׂה בִּגְאוֹן הַיַּרְדֵּֽן (שם) כלומר כשאשלחך אל ירושלים, וכן אמר כִּי גַם־אַחֶיךָ וּבֵית־אָבִיךָ גַּם־הֵמָּה בָּגְדוּ בָךְ גַּם־הֵמָּה קָֽרְאוּ אַֽחֲרֶיךָ מָלֵא (שם ח, ו). וְהַבֹּֽטְחִים בְּהַר שֹֽׁמְרוֹן (עמוס ו, א), בִּטְחוּ בַֽי"י עֲדֵי־עַד (ישעיה כו, ד), אַל־תִּבְטְחוּ לָכֶם אֶל־דִּבְרֵי הַשֶּׁקֶר לֵאמֹר (ירמיה ז, ד), בְּטַח אֶל־י"י בְּכָל־לִבֶּךָ (משלי ג, ה), הַבֹּטְחִים עַל־חֵילָם (תהלים מט, ז), הִנֵּה אַתֶּם בֹּֽטְחִים לָכֶם עַל־דִּבְרֵי הַשָּׁקֶר (ירמיה ז, ח), וְעַל־כָּל־אָח אַל־תִּבְטָחוּ (שם ט, ג). והתאר על משקל פעול כִּי בְךָ בָּטֽוּחַ (ישעיה כו, ג). והשם ישתנה על פנים רבים, וַיָּבֹאוּ עַל־הָעִיר בֶּטַח (בראשית לד, כה), בסגול. ומשקל אחר מָה הַבִּטָּחוֹן הַזֶּה (ישעיה לו, ד). ומשקל אחר מִבְטָח בּוֹגֵד (משלי כה, יט), כִּֽי־מָאַס י"י בְּמִבְטַחַיִךְ (ירמיה ב, לז). ובסגול וַיֹּרֶד עֹז מִבְטֶחָֽה (משלי כא, כב), מִבֵּית אֵל מִבְטֶחָֽם (ירמיה מח, יג). ומשקל אחר בְּהַשְׁקֵט וּבְבִטְחָה (ישעיה ל, טו). ומשקל אחר וּֽבַטֻּחוֹת לְמַרְגִּיזֵי אֵל (איוב יב, ו). והפעל הכבד [הִפְעִיל] וְאַתָּה הִבְטַחְתָּ אֶת־הָעָם הַזֶּה (ירמיה כח, טו), וְאַל־יַבְטַח אֶתְכֶם חִזְקִיָּהוּ (ישעיה לו, טו), מַבְטִיחִי עַל־שְׁדֵי אִמִּֽי (תהלים כב, י). וְאֵת הָֽאֲבַטִּחִים (במדבר יא, ה), אפשר לומר בו שהאל"ף נוספת או יהיה בן ארבע אותיות אל בודק"ש בלע"ז. 

בטל  
וּבָטְלוּ הַטֹּֽחֲנוֹת (קהלת יב, ג), פירושו ושבחו. ורבותינו ז"ל נשתמשו הרבה בזה הלשון הקל בעומד והדגוש ביוצא.

בטן  
בַּבֶּטֶן עָקַב אֶת־אָחִיו (הושע יב, ד), שם בשש נקודות, וּבֶטֶן רְשָׁעִים תֶּחְסָֽר (משלי יג, כה), וְאֶת־בִּטְנֵךְ צָבָֽה (במדבר ה, כא), בִּטְנְךָ תַֽאֲכֵל וּמֵעֶיךָ תְמַלֵּא (יחזקאל ג, ג), וּבִטְנָם תָּכִין מִרְמָֽה (איוב טו, לה), כִּֽי־נָעִים כִּֽי־תִשְׁמְרֵם בְּבִטְנֶךָ (משלי כב, יח), וַתִּרְגַּז בִּטְנִי (חבקוק ג, טו), ידוע. ובדרך ההשאלה מִלְּעֻמַּת הַבֶּטֶן אֲשֶׁר לְעֵבֶר שְַּׂבָכָה [הַשְּׂבָכָה] (מלכים א' ז, כ), רצונו לאמר מקום האמצעי. בָּטְנִים וּשְׁקֵדִֽים (בראשית מג, יא), קורין להם בלע"ז פינייו"לי. ויש מפרשים בטנים הפרי הנקרא בערבי פסתא"ק, ובבראשית רבה (סוף פרשה צא, דף קנ) מפרש בָּטְנִים וּשְׁקֵדִֽים משח הבטנים ומשח דלוזים וכן הוא בתרגום ירושלמי.

ביב  
וְאִישׁ נָבוּב יִלָּבֵב (איוב יא, יא), הנו"ן לבנין נפעל והשורק במקום חולם ופירושו חלול. וכן בדברי רז"ל (עבודה זרה מד, ע"ב) עומדת על פי הביב, ופירוש על פי החלל. ופירוש הפסוק אומר כי האדם בתחלתו ועת ילדותו הוא חלול כמי שאין לו לב בתוכו ואחר כן ילבב כלומר קונה לב ודעת ושכל. וכן אמר וְעַיִר פֶּרֶא אָדָם יִוָּלֵֽד (שם) כלומר כבהמה הוא בעת לדתו, אלא שעתיד להלבב ולהשכיל מעט מעט כן אתה היה לך להבין לבך ולהצדיק השם. ובסמוך נְבוּב לֻחֹת (שמות כז, ח). ורבי יהודה אמר ששרשו נבב והנכון מה שכתבתי והוא מה שכתב בו רבי יונה. ופירוש נבוב לוחות שהיו לוחות מן ארבעת צדיו ותוכו חלול ולא היה לו גג והיו ממלאים תוכו אדמה בשעת חנייתן להקריב עליו וזהו שאמר מִזְבַּח אֲדָמָה תַּֽעֲשֶׂה־לִּי (שמות כ, כד), איל מזבח הזהב היה לו גג כמו שנאמר אֶת־גַּגּוֹ וְאֶת־קִֽירֹתָיו (שם ל, ג). 

בין  
בַּנְתָּה לְרֵעִי מֵרָחֽוֹק (תהלים קלט, ב), ויש לפרש מזה אָבְדָה עֵצָה מִבָּנִים (ירמיה מט, ז), כלומר מהמבינים. והנפעל וּבְחָכְמָתִי כִּי נְבֻנוֹתִי (ישעיה י, יג), עַם־חָכָם וְנָבוֹן (דברים ד, ו), חֲכָמִים וּנְבֹנִים (שם א, יג). והפעל הכבד [הִפְעִיל] אֱלֹהִים הֵבִין דַּרְכָּהּ (איוב כח, כג), בִּין תָּבִין אֶת־אֲשֶׁר לְפָנֶֽיךָ (משלי כג, א), בִּינֹתִי בַּסְּפָרִים מִסְפַּר הַשָּׁנִים (דניאל ט, ב), וְאִם־בִּינָה שִׁמְעָה־זֹּאת (איוב לד, טז), ובדרך ההשאלה בְּטֶרֶם יָבִינוּ סִּֽירֹתֵיכֶם אָטָד (תהלים נח, י). כלומר בטרם שירגישו חמימות האטד הבוער תחתיהן. והיוצא אל פעול זולתו וְהַלְוִיִּם מְבִינִים אֶת־הָעָם לַתּוֹרָה (נחמיה ח, ז), וּמַה־שָּׁגִיתִי הָבִינוּ לִֽי (איוב ו, כד), מֵבִין פְּתָיִֽים (תהלים קיט, קל), הָבֵן לְהַלָּז אֶת־הַמַּרְאֶֽה (דניאל ח, טו), וַיָּבֶן וַיְדַבֵּר עִמִּי (שם ט, כב). וכן פירש החכם רבי אברהם בן עזרא אִם־יָבִין מִפְרְשֵׂי־עָב (איוב לו, כט), כאלו ישים בינה למפרשי עב. וכבד אחר [פִּעֵל] יְסֹֽבֲבֶנְהוּ יְבוֹנֲנֵהוּ (דברים לב, י). וההתפעל עֲמֹד וְהִתְבּוֹנֵן (איוב לז, יד), וָֽאֶתְבּוֹנֵן אֵלָיו בַּבֹּקֶר (מלכים א' ג, כא), עָמַדְתִּי וַתִּתְבֹּנֶן בִּֽי (איוב ל, כ), וַיַּרְא־אָוֶן וְלֹא יִתְבּוֹנָֽן (שם יא, יא), פירוש וירא איש און ולא יתבונן האיש שהקדוש ברוך הוא רואהו. והשם וְאֹרֶךְ יָמִים תְּבוּנָֽה (שם יב, יב), וּבִתְובנָתוֹ [וּבִתְבוּנָתוֹ] מָחַץ רָֽהַב (שם כו, יב), לִתְבוּנָתוֹ אֵין מִסְפָּֽר (תהלים קמז, ה), פירוש לדברים שיש לו תבונה בהם אין מספר, כי אין נשוא תבונה מספר כי אם חקר כמו אֵין חֵקֶר לִתְבוּנָתֽוֹ (ישעיה מ, כח), לפיכך צרך לפרש כך. וּבִתְבוּנוֹת כַּפָּיו יַנְחֵֽם (תהלים עח, ע"ב), אף על פי שהתבונה בלב כנה התבונה לכפים לפי שהרועה כאשר ירעה צאנו וינחם במטה אשר בכפו בדרך ישרה לא יקשלו בה וינחם לאטם כאילו התבונה בכפיו  וכן אמר על דרך זה שִׂכֵּל אֶת־יָדָיו (בראשית מח, יד). וכן הַוּוֹת תַּחְשֹׁב לְשׁוֹנֶךָ (תהלים נב, ד). ועוד נפרש בשרש הוה פירוש אחר. וכבר באה מלת תבונה עם הכנוי זולתי הה"א מִכַּסְפָּם כִּתְבוּנָם (הושע יג, ב), היה ראוי בתבונתם או יהיה משקל אחר. ומשקל אחר וְאִשְׁרוּ בְּדֶרֶךְ בִּינָֽה (משלי ט, ו), מִֽבִּינָֽתְךָ חֲדָֽל (שם כג, ד). והקבוץ כִּי לֹא עַם־בִּינוֹת הוּא (ישעיה כז, יא), כלם ענין תבונה והבטה והרגשה בדבר. בֵּין הָאוֹר וּבֵין הַחֹֽשֶׁךְ (בראשית א, ד), בֵּין קֹדֶשׁ לְחֹל (יחזקאל מד, כג), הָיוּ מַבְדִּלִים בֵּֽינֵכֶם לְבֵין אֱלֹֽהֵיכֶם (ישעיה נט, ב), אֲשֶׁר עָבַר בֵּין הַגְּזָרִים הָאֵֽלֶּה (בראשית טו, יז), עַל־בֵּין עֲבֹתִים (יחזקאל יט, יא), בֵּֽינֵיכֶם וּבֵינָו [וּבֵינָיו] כְּאַלְפַּיִם אַמָּה (יהושע ג, ד), יִשְׁפֹּט י"י בֵּינִי וּבֵינֶֽיךָ (בראשית טז, ה), בֵּינוֹת לַגַּלְגַּל אֶל־תַּחַת לַכְּרוּב (יחזקאל י, ב), מִבֵּינוֹת לַכְּרוּבִים (שם י, ו), בֵּֽינוֹתֵינוּ בֵּינֵינוּ וּבֵינֶךָ (בראשית כו, כח). ונכנס עליו בי"ת השמוש לתוספת באור וְצָֽמְחוּ בְּבֵין חָצִיר (ישעיה מד, ד), והוא כמו בי"ת אשר נהגו להביאה על מלת תּוֹךְ, ואף על פי שענינו בלא בי"ת כמו בי"ת אלא שנהגו תוספת הביאור ענינם ידוע. ומן הענין הזה אִישׁ־הַבֵּנַיִם (שמואל א' יז, ד), ואם הוא חסר יו"ד כלומר העומד בין שתי המערכות. 

ביץ  
אֶפְרֹחִים אוֹ בֵיצִים (דברים כב, ו), וְכֶאֱסֹף בֵּיצִים עֲזֻבוֹת (ישעיה י, יד), בֵּיצֵי צִפְעוֹנִי בִּקֵּעוּ (שם נט, ה), הָֽאֹכֵל מִבֵּֽיצֵיהֶם יָמוּת (שם). והאחד לא מצאנו במקרא אבל במשנה (ביצה פרק א, משנה א) ביצה שנולדה ביום טוב ויאמר בֵּיצָה, בֵּצִים כמו אֵימָה, אֵימִים. 

ביר  
כְּהָקִיר בַּוִר [בַּיִר] מֵימֶיהָ (ירמיה ו, ז), כמו באר. שׁוּשַׁן הַבִּירָה (אסתר ב, ג), כִּי לֹא לְאָדָם הַבִּירָה (דברי הימים א' כט, א), פירוש ארמון. ואמר וַיִּבֶן בִּֽיהוּדָה בִּירָֽנִיּוֹת וְעָרֵי מִסְכְּנֽוֹת (דברי הימים י' יז, יב), בנו"ן נוספת והיו"ד ליחש כיו"ד נָשִׁים רַֽחֲמָנִיּוֹת (איכה ד, י), וּכְשָׁנִים קַדְמֹֽנִיּֽוֹת (מלאכי ג, ד), ופירושו ארמונות.

בית 
כִּי תִבְנֶה בַּיִת חָדָשׁ (דברים כב, ח). ויש אומרים כי ימצא בית לשון נקיה בעבור כי מצאו כִּי שָׁחָה אֶל־מָוֶת בֵּיתָהּ (משלי ב, יח). ויש לפרש כי טעם שָׁחָה על הזונה כי היא שָׁחָה אֶל־מָוֶת שהוא ביתה. ואדוני אבי ז"ל כתב, כי שָׁחָה לשון זכר בשקל עָשָֹה, בָּנָה ואף על פי שהוא מלעיל. אֵין לְשִׁפְחָֽתְךָ כֹל בַּבַּיִת (מלכים ב' ד, ב), ידוע. וכן קן העוף יקרא בית גַּם־צִפּוֹר מָצְאָה בַיִת (תהלים פד, ד), חֲסִידָה בְּרוֹשִׁים בֵּיתָֽהּ (שם קד, יז). וכן הקבר שָֽׁכְבוּ בְכָבוֹד אִישׁ בְּבֵיתֽוֹ (ישעיה יד, יז). וכן בית הסהר אֲסִירָיו לֹֽא־פָתַח בָּֽיְתָה (שם יד, טו). וְשָֽׂמַחְתָּ אַתָּה וּבֵיתֶֽךָ (דברים יד, כו), בני ביתך, וַיַּעַשׂ לָהֶם בָּתִּֽים (שמות א, כא), פירוש בני בית כלומר שפרו ורבו, וכן מוֹשִׁיב יְחִידִים בַּיְתָה (תהלים סח, ז). והנראה בעיני כי פירוש וַיַּעַשׂ לָהֶם בָּתִּֽים שהסתירם מפרעה שלא הרע להם כדרך שנאמר בירמיהו ובברוך וַיַּסְתִּרֵם י"י (ירמיה לו, כו). מִבַּיִת וּמִחוּץ (שמות כה, יא), מבפנים ומבחוץ, כְּמַרְאֵה־אֵשׁ בֵּֽית־לָהּ סָבִיב (יחזקאל א, כז), מבפנים לה, אֲחֹֽרֵיהֶם בָּֽיְתָה (מלכים א' ז, כה), פנימה. שָׁב מִגִּנַּת הַבִּיתָן (אסתר ז, ח), מגנת הארמון ולפי שהארמון בית גדול ונכבד נקרא בּיתן. בָּֽתִּים לַבַּדִּים (שמות לז, יד), מקומות. אֲשֶׁר הַנָּשִׁים אֹֽרְגוֹת שָׁם בָּתִּים לָֽאֲשֵׁרָֽה (מלכים ב' כג, ז), פירושו יריעות. כְּבֵית סָאתַיִם (מלכים א' יח, לב), מקום שזורעים בו סאתים, בֵּית אֲבָנִים יֶחֱזֶֽה (איוב ח, יז), מקום אבנים. וּבָתֵּי הַנֶּפֶשׁ (ישעיה ג, כ), הוא חלי שתולין אותו הנשים על לבן פיטור"ל בלע"ז.

בכא  
עֹבְרֵי בְּעֵמֶק הַבָּכָא (תהלים פד, ז), בְּרָאשֵׁי הַבְּכָאִים (שמואל ב' ה, כד), פירשו בו עץ התות מורייר"ש בלע"ז. ויונתן תרגם בְּרֵישֵׁי אִילָנַיָא. 

בכה  
בָּכָה וַיִּתְחַנֶּן־לוֹ (הושע יב, ה), וַיֵּבְךְּ עָלָיו וַיִּשַּׁק־לֽוֹ (בראשית נ, א), אֶל־שָׁאוּל בְּכֶינָה (שמואל ב' א, כד), וַיֵּבְךְּ אֶל־קֶבֶר אַבְנֵר (שם ג, לב), וּבָכוּ אֵלַיִךְ בְּמַר־נֶפֶשׁ מִסְפֵּד מָֽר (יחזקאל כז, לא), בָּכוֹ תִבְכֶּה בַּלַּיְלָה (איכה א, ב), לִסְפֹּד לְשָׂרָה וְלִבְכֹּתָֽהּ (בראשירה  כב, ב), וַיֵּבְךְּ אֹתוֹ אָבִֽיו (שם לז, לה), וָאֶבְכֶּה בַצּוֹם נַפְשִׁי (תהלים סט, יא). והפעל הכבד [פִּעֵל] רָחֵל מְבַכָּה עַל־בָּנֶיהָ (ירמיה לא, יד), מְבַכּוֹת אֶת־הַתַּמּֽוּז (יחזקאל ח, יד). והשם בְּכִי גָדֽוֹל (שופטים כא, ב), אֲמָרֵר בַּבֶּכִי אַל־תָּאִיצוּ לְנַֽחֲמֵנִי (ישעיה כב, ד), מִנְעִי קוֹלֵךְ מִבֶּכִי (ירמיה לא, טז). כִּֽי־שָׁמַע י"י קוֹל בִּכְיִֽי (תהלים ו, ט). ובמשקל אחר הַרְבֵּה־בֶֽכֶה (עזרא י, א), בשש נקדות. ומשקל אחר אַלּוֹן בָּכֽוּת (בראשית לה, ח). ומשקל אחר ויעברו ימי בְּכִיתוֹ (שם נ, ד), ענינם ידוע. ומענין זה מִבְּכִי נְהָרוֹת חִבֵּשׁ (איוב כח, יא), ופירוש הפסוק כי ברצון הבורא חבש הנהרות אפילו מבכי, כלומר שלא יוציאו מים אפילו טפה כבכי היוצא טפה טפה. והנפעל מזה בהסמך הֲבָאתָ עַד־נִבְכֵי־יָם (איוב לח, טז), כי בלא הסמך נִבְכִּים בפלס נִרְפִּים וענינו עמקי ים, כלומר מקום שיש בו מים הרבה. או יהיה פירושו מרוצת הים מקום ששוטף בכח והוא מענין בְּכִי, כי הדמע יוצא במרוצה. ורבי יהודה כתב עֹבְרֵי בְּעֵמֶק הַבָּכָא (תהלים פד, ז), בשרש הזה עם מִבְּכִי נְהָרוֹת חִבֵּשׁ, הֲבָאתָ עַד־נִבְכֵי־יָם, ענין בפני עצמו וכן דעת רבי יונה.

בכר  
בְּכוֹר אֶתְּנֵהוּ (תהלים פט, כח), תאר, והקבוץ על דרך נקבות מִבְּכֹרוֹת צֹאנוֹ (בראשית ד, ד). ועל דרך זכרים וְאֶת־בְּכוֹרֵי בְקָרֵינוּ (נחמיה י, לז), לְמַכֵּה מִצְרַיִם בִּבְכוֹרֵיהֶם (תהלים קלו, י). ותאר אחר וַתֹּאמֶר הַבְּכִירָה (בראשית יט, לא), בָּכִיר בפלס שָֹכיר. והפעל הדגוש ממנו [פִּעֵל] לָֽחֳדָשָׁיו יְבַכֵּר (יחזקאל מז, יב), ישא בכורים, לֹא יוּכַל לְבַכֵּר (דברים כא, טז), לתת לו משפט הבכורה. ושלא נזכר פועלו ממנו [פֻּעַל] אֲשֶׁר יְבֻכַּר לַֽי"י (ויקרא כז, כו). והתאר לפרי המבוכר תְּאֵנִים עִם־בִּכּוּרִים (נחום ג, יב), בִּכּוּרֵי כָּל־אֲשֶׁר בְּאַרְצָם (במדבר יח, יג), רֵאשִׁית בִּכּוּרֵי אַדְמָתְךָ (שמות כג, יט). ועם ה"א הנקבה כְּבִכּוּרָה בִתְאֵנָה (הושע ט, י), וכמפיק הה"א כְּבִכּוּרָהּ בְּטֶרֶם קַיִץ (ישעיה כח, ד). ותאר אחר בפתח הבי"ת כִּתְאֵנֵי הַבַּכֻּרוֹת (ירמיה כד, ב), כלם ענינם ידוע והוא הפרי הראשון.  צָרָה כְּמַבְכִּירָה (שם ד, לא), היולדת ראשונה שחבליה יותר חזקים. בְּכוֹר מָֽוֶת (איוב יח, יג), המלאך הממונה על המות יקרא בְּכוֹר מָֽוֶת שיש לו חלק גדול במות, או המות קודם זמנו יקרא בכור מות. ואדוני אבי ז"ל פירש בְּכוֹר מָֽוֶת החולי הראשון שיבא לו ממנו ימות, או הוא כמו הפוך בכור בדיו, ורצה לומר כי המות יאכל בכור בדיו שהם בניו, בְּכוֹרֵי דַלִּים (ישעיה יד, ל), רצונו לומר ישראל שיש להם חלק בכורה וחלק גדול בדלות. בִּכְרָה קַלָּה (ירמיה ב, כג), בִּכְרֵי מִדְיָן וְעֵיפָה (ישעיה ס, ו), הבכורים והבכורות מן הגמלים שהם עולי ימיכם. ותרגום בִּכְרֵי מִדְיָן הוֹגְנֵי מִדְיָן, ובִּכְרָה קַלָּה יַנְקָא קַלִילָא, כי הוגני בלשון רבות יונקים וקטנים, כמו שאמרו רבותינו ז"ל (סנהדרין נב, ע"א) נפישי גמלי סבי דטעיני משכי דהוגני.

בל  
וְלִבּוֹ בַּל־עִמָּֽךְ (משלי כג, ז), הִכּוּנִי בַל־חָלִיתִי (שם כג, לה). ובתוספת יו"ד, מֻרְדָּף בְּלִי חָשָֽׂךְ (ישעיה יד, ו), בְּלִי מָשִׁיחַ בַּשָּֽׁמֶן (שמואל ב' א, כא), כי כלה בציר אסף בְּלִי יבא (ישעיה לב, י), מִבְּלִי באי מועד (איכה א, ד), הֲמִבְּלִי אֵין־קְבָרִים בְּמִצְרַיִם (שמות יד, יא), וּפָֽעֲרָה פִיהָ לִבְלִי־חֹק (ישעיה ה, יד), אֲשֶׁר יִרְצַח אֶת־רֵעֵהוּ בִּבְלִי־דַעַת (דברים ד, מב), עַל־בְּלִי הִגִּיד לוֹ (בראשית לא, כ), וְרֹב שָׁלוֹם עַד־בְּלִי יָרֵֽחַ (תהלים עב, ז), תִּשְׁכּוֹן בְּאָֽהֳלוֹ מִבְּלִי־לוֹ (איוב יח, טו), פירוש תשכון משפחה או ערה שאיננה שלו ולא מבניו וקרוביו תשכון באהלו. או פירוש תשכון חיה כלומר שיהיה אהלו חרב כמו שאמר יְזֹרֶה עַל־נָוֵהוּ גָפְרִֽית (שם). ובחבור המלה הזאת עם יַעַל כנה הרשע ואמר וְאִישׁ הַבְּלִיָּֽעַל (שמואל ב' טז, ז), וְהוּא בֶּן־בְּלִיַּעַל מִדַּבֵּר אֵלָֽיו (שמואל א' כה, יז), כלומר איש רשע, אֶל־אִישׁ הַבְּלִיַּעַל הַזֶּה (שם א' כה, כה), לִפְנֵי בַּת־בְּלִיָּעַל (שם א' א, טז), בת רשע, אלו הם תאר. ושם הרשע גם כן בליעל בְּנֵֽי־בְלִיַּעַל (דברים יג, יד), רצונו לאמר בני רשע, פֶּן־יִֽהְיֶה דָבָר עִם־לְבָבְךָ בְלִיַּעַל לֵאמֹר (שם טו, ט), דבר רשע, דְּֽבַר־בְּלִיַּעַל יָצוּק בּוֹ (תהלים מא, ט), פירוש חולי רע וקשה דבוק בו וַֽאֲשֶׁר שָׁכַב לֹא־יוֹסִיף לָקֽוּם. ופירוש אַל־תִּתֵּן אֶת־אֲמָתְךָ לִפְנֵי בַּת־בְּלִיָּעַל (שמואל א' א, טז), שם י"י מסתתר עם לפני, ופירושו אל תתן את אמתך לִפְנֵי י"י כבת רשע, כלומר אל תחשוב שאני עומדת שכורה לפני י"י כבת רשע ואיש עולה ותקון המלה כן. ולפיכך כנה הרשע בו רצונו לאמר שהרשע בל יעלה ובל יצליח. וכולם ענין לא. 

בלל 
כִּי־שָׁם בָּלַל י"י (בראשית יא, ט), וְנָֽבְלָה שָׁם שְׂפָתָם (שם יא, ז), משפטו ונבלה בדגש, ויהיה אית"ן מן הקל. או נפעל לנקבה, וטעמו על שפתם. וההתפעל בָּֽעַמִּים הוּא יִתְבּוֹלָל (הזשע ו, ח), ענין בלבול ידוע. והביא רבי יונה ענין שני בְּלוּלָה בַשֶּׁמֶן (ויקרא ב, ה), בַּלֹּתִי בְּשֶׁמֶן רַֽעֲנָֽן (תהלים צב, יא), ואין צורך כי ענינם אחד. ומן השרש הזה והענין הזה תֶּבֶל עָשׂוּ (ויקרא כ, יב), בפלס תֶּמֶס יַֽהֲלֹךְ (תהלים נח, ט), מן מסס, ולפי שמבלבל ורעו עם מי שאינו ראוי להזדוג עמו אמר תבל. תְּבַלֻּל בעינו (ויקרא כא, כ), לובן באישון העין. ונקרא תבלול שהוא מבלבל מראה שחרות האישון, וכן אמרו רבותינו ז"ל (בכורות לח, ע"א) איזהו תבלל לבן הפוסק בסירה ונכנס בשחור. אִם יִגְעֶה־שּׁוֹר עַל־בְּלִילֽוֹ (איוב ו, ה), בַּשָּׂדֶה בְּלִילוֹ יִקְצֹירוּ (שם כד, ו), בְּלִיל חָמִיץ יֹאכֵלוּ (ישעיה ל, כד), כמו מספוא. ובא פעל ממנו וַיָּבָול [וַיָּבָל] לַחֲמוֹרִים (שופטים יט, כא). ונקרא בליל לפי שמספוא הבהמות מערבין ומבלבלין אותו משעורה ושבולת שועל. ויש מפרשים בְּלִילוֹ יִקְצֹירוּ ענין שתי מלות כלומר יקצרו מה שאינו שלו.

בלג  
וְאַבְלִיגָה מְּעָֽט (איוב י, כ), ואתחוק והוא פועל עומד ואף על פי שהוא מבנין הפעיל. או פירושו אחוק נפשי מעט. והעובר הַמַּבְלִיג שֹׁד עַל־עָז (עמוס ה, ט), פירוש המחזיק איש שוד על עז. או יהיה שוד תאר כמו שאנו עתידים לבאר בשרשו. מַבְלִיגִיתִי עֲלֵי יָגוֹן (ירמיה ח, יח), התחזקי עלי יגון כלומר כשארצה להתחזק לא אוכל כי עלי לבי דוי. ומַבְלִיגִיתִי שם פועל, מַבְלִיגִית בפלס מַרְבִּית הראוי מרביית והמ"ם והתי"ו נוספות. וכבר כתבתי דקדוקו בחלק הדקדוק.

בלה  
לֹֽא־בָלוּ שַׂלְמֹֽתֵיכֶם (דברים כט, ד), אַֽחֲרֵי בְלֹתִי (בראשית יח, יב). והכבד [פִּעֵל] בִּלָּה בְשָׂרִי וְעוֹרִי (איכה ג, ד), יְבַלּוּ בְחִירָֽי (ישעיה סה, כב), וְלֹֽא־יוֹסִיפוּ בְנֵֽי־עַוְלָה לְבַלֹּתוֹ (דברי הימים א' יז, ט). והשם עַל־תַּבְלִיתָֽם (ישעיה י, כה). ומשקל אחר בְּלוֹיֵ הסְחָבוֹת [סְחָבוֹת] וּבְלוֹיֵ מְלָחִים (ירמיה לה, יא), שניהם כתובים ביו"ד אחד לבד שהוא יו"ד למ"ד הפעל ויו"ד הרבים חסרים מהמכתב. ובאל"ף בְּלוֹאֵי הַסְּחָבוֹת וְהַמְּלָחִים (שם לח, יב), ענינם ידוע. ומהענין הזה חָשַׁקְתָּ נַפְשִׁי מִשַּׁחַת בְּלִי (ישעיה לח, יז), והוא שם בפלס שְׁבִי, דְלִי. והתאר בָּלֶה בפלס רָוֶה, דָּוֶה, ולנקבה לַבָּלָה נִֽאוּפִים (יחזקאל כג, מג), ולרבים שַׂקִּים בָּלִים (יהושע ט, ד), ולרבות וּנְעָלוֹת בָּלוֹת (שם ט, ד). לְעֵת עֶרֶב וְהִנֵּה בַלָּהָה (ישעיה יז, יד), בַּלָּהוֹת אֶתְּנֵךְ וְאֵינֵךְ (יחזקאל כו, כא), בַּלָּהוֹת הָיִית וְאֵינֵךְ עַד־עוֹלָֽם (שם כז, לו), ובסמוך בַּלְהוֹת צַלְמָֽוֶת (שם כז, לו) והוקל הלמ"ד כמו הפוך בהלה ובהלות.

בלם  
עֶדְיוֹ לִבְלוֹם (תהלים לב, ט), לחסום, ובדברי רבותינו ז"ל (חולין פט, ע"א) תֹּלֶה אֶרֶץ עַל־בְּלִימָֽה (איוב כו, ז), אין העולם מתקיים אלא בזכות מי שבולם עצמו בשעת מריבה, כלומר שסותם פיו ושותק ושׁומע חרפתו ואיננו משיב. ועל דרך הפשוט הוא בענין שתי מלות שהארץ תלויה על לא דבר לפי שהיא תלויה באמצע הגלגלים במרחק גדול מן הגלגלים מכל צד.

בלס  
וּבוֹלֵס שִׁקְמִֽים (עמוס ז, יד), לוקט שקמים לצורץ בקריו, ויהיה בולס כמו בולש, תרגום וַיְחַפֵּשׂ וּבְלַשׁ. או בולס מערב, פירוש מערב השקמים עם דברים אחרים למאכל בקריו. וכן בדברי רבותינו ז"ל כל דבר מעורב יקרא בלוס, כמו שאמרו (שבת עו, ע"ב) שכן עני אוכל פתו מעסה בלוסה, פירוש שנלוש הקמח והסובין והמורסן ביחד לפיכך מצטרפין הסובין והמורסן עם הקמח לשיעור חלה.

בלע  
חַיִל בָּלַע וַיְקִאֶנּוּ (איוב כ, טו), וַיִּבְלַע מַטֵּֽה־אַֽהֲרֹן (שמות ז, יב), בְּלָעַנִו [בְּלָעַנִי] כַּתַּנִּין (ירמיה נא, לד), וּבָֽלְעָה אֹתָם וְאֶת־כָּל־אֲשֶׁר לָהֶם (במדבר טז, ל), וַתִּבְלַעְנָה הַשִּׁבֳּלִים הַדַּקּוֹת (בראשית מא, ז). והשם אָהַבְתָּ כָל־דִּבְרֵי־בָלַע (תהלים נב, ו), וְהֹֽצֵאתִי אֶת־בִּלְעוֹ מִפִּיו (ירמיה נא, מד), וכולם ענינם ידוע. והפעל הדגוש [פִּעֵל] בענין אחר בִּלַּע הַמָּוֶת לָנֶצַח (ישעיה כה, ח), וּבִלַּע בָּהָר הַזֶּה (שם כה, ז), יַחַד סָבִיב וַתְּבַלְּעֵֽנִי (איוב י, ח), בְּבַלַּע רָשָׁע צַדִּיק מִמֶּֽנּוּ (חבקוק א, יג), בי"ת השמוש. כְּבַלַּע אֶת־הַקֹּדֶשׁ (במדבר ד, כ) בכ"ף. בִּלַּע י"י לְֹא [וְלֹא] חָמַל (איכה ב, ב), וְדֶרֶךְ אֹֽרְחֹתֶיךָ בִּלֵּֽעוּ (ישעיה ג, יב), וּמְאֻשָּׁרָיו מְבֻלָּעִֽים (שם ט, טו). ושלא נזכר פועלו ממנו [פֻּעַל] אִם־אָמַר אִישׁ כִּי יְבֻלָּֽע (איוב לז, כ), פירוש תחלת הפסוק היסופר לו כי אדבר, כלומר הצריך לספר לו הלא הוא יודע הנסתרות. ואם יאמר איש כי צריך כי לא ידע ישחת ויאבד כי כפר האמת. פֶּן יְבֻלַּע לַמֶּלֶךְ (שמואל ב' יז, טז). וההתפעל וְכָל־חָכְמָתָם תִּתְבַּלָּֽע (תהלים קז, כז), וכל הדומים להם ענין השחתה. והנפעל בענין הזה נִבְלַע יִשְׂרָאֵל (הושע ח, ח), שָׁגוּ בַשֵּׁכָר נִבְלְעוּ מִן־הַיַּיִן (ישעיה כח, ז). כְּבַלַּע אֶת־הַקֹּדֶשׁ (במדבר ד, כ), בהסתר הקדש. וכן יתכן לפרש אִם־אָמַר אִישׁ כִּי יְבֻלָּֽע (איוב לז, כ), ופירושו אם אמר איש כי יסתר ממנו מה שאני מדבר, והוא כפל דבר למה שאמר הַֽיְסֻפַּר־לוֹ כִּי אֲדַבֵּר. ויש מפרשים אם אמר איש בלבו כי יסתר ממנו לא יועילנו. ורבי האיי ז"ל פירוש כִּי יְבֻלָּֽע שב אל השמש פירוש עם אמר איש כי יסתר השמש כשהעבים מסתירים אותו וזהו שאמר וְעַתָּה לֹא רָאוּ אוֹר (שם לז, כא) כלומר הנה אין כח בידם לראות אפילו האור כשהעבים בשחקים והוא השמש בהיר הוא והם אינם רואים אותו עד שתעבור הרוח ותטהר השחקים מהעבים. ויש מפרשים מזה יַחַד סָבִיב וַתְּבַלְּעֵֽנִי (איוב י, ח), כענין ותסוככני. ויש לפרש מזה אָהַבְתָּ כָל־דִּבְרֵי־בָלַע (תהלים נב, ו), כלומר דברי מרמה כי המדבר במרמה מסתיר לבבו. 

בלק  
בּוּקָה וּמְבוּקָה וּמְבֻלָּקָה (נחום ב, יא), פירש בו רבי יונה חרבה מבלי יושב, ודומה למה שאומר הערב למקום שאין בו צמח בַּלּוּקָ"ה בדגשות הלמ"ד ופתחות הבי"ת ואומר עוד אבלק"ת א"ל בא"ב  רצונו לומר סגרת השער. ויהיה ענינו על הדרך הזה חרבה סוגרת ומסוגרת אל ישב אדם בה. ופירש עוד ענין פתיחה שאומר הערב גם כן אבלק"תָּ אל בא"ב פתחתה, כי זה אצלם מן המלות על דבר והפכו ויהיה ענינו על הדרך הזה מופקרת. וכן כתבו אדוני אבי ז"ל על הדרך השני כלומר יפתח אותה ויצאו יושביה לכל עבר, ומפעל הקל הִנֵּה י"י בּוֹקֵק הָאָרֶץ וּבֽוֹלְקָהּ (ישעיה כד, א).
 
בלת  
בִּלְתִּי כָּלֵב בֶּן־יְפֻנֶּה (במדבר לב, יב), כמו זולתי, או היו"ד שרש והוא הנכון. ונפל היו"ד בכנוים לכובד הקריאה, וּמוֹשִׁיעַ אַיִן בִּלְתִּֽי (הושע יג, ד), היו"ד לכנוי, בִּלְתִּי טָהוֹר הוּא (שמואל א' כ, כו), זולתי שטהור הוא כלומר שלא אירע בו טומאה אלא מקרה אחר היה, או שאירע בו טומאה לפיכך לא בא, וזהו שאמר כִּי־לֹא טָהֽוֹר רצונו לומר או כי לא טהור. וכן כל בלתי פירושו זולתי חוץ מעטים שפירושם לא. מַכַּת בִּלְתִּי סָרָה (ישעיה יד, ו), כחומר מכה שלא תסור, עַד־בִּלְתִּי שָׁמַיִם (איוב יד, יב), עד לא שמים, עַד־בִּלְתִּי הִשְׁאִיר־לוֹ שָׂרִיד (במדבר כא, לה), וכל בלתי שהוא קשור עם מ"ם הוא כמו מאין מִבִּלְתִּי יְכֹלֶת י"י (שם יד, טז), מאין יכולת י"י וכן כלם. ואשר הוא קשור עם למ"ד הוא כמו שלא, לְבִלְתִּי רוּם־לְבָבוֹ (דברים יז, כ), שלא לרום לבבו, לְבִלְתִּי הַקְרִיב (במדבר ט, ז), שלא להקריב, לְבִלְתִּי־שָׁבוּ אִישׁ מֵרָֽעָתוֹ (ירמיה כג, יד), לְבִלְתִּי לְהַֽעֲבִיר אִישׁ אֶת־בְּנוֹ וְאֶת־בִּתּוֹ בָּאֵשׁ לַמֹּֽלֶךְ (מלכים ב' כג, י), שלא להעביר, וּלְבִלְתִּי רָאֽוּ (יחזקאל יג, ג), כלומר הולכים אחר רוחם ואומרים מה שלא ראו וכן כלם.

במה  
וַיִּקָּרֵא שְׁמָהּ בָּמָה (יחזקאל כ, כט), רַק הַבָּמוֹת לֹֽא־סָרוּ (מלכים ב' יב, ד), וּבָמוֹת עוֹלָם לְמֽוֹרָשָׁה (יחזקאל לו, ב), עַל־בָּמֳותֵי אָרֶץ (דברים לב, יג), אֶעֱלֶה עַל־בָּמֳתֵי עָב (ישעיה יד, יד), עַל־בָּֽמוֹתֵימוֹ תִדְרֹֽךְ (דברים לג, כט), ענינם ידוע. ושמתי המלה הזאת מנחי הלמ"ד כמו שכתב רבי יונה. ורבי יעקב בן אלעזר כתבה מנחי העי"ן מפני קמצות פ"א הפעל בנסמך ובכנוי כמו קָמָה, בְּקָמוֹת פְּלִשְׁתִּים (שופטים טו, ה), והוא הנכון וגם רבי יונה כתב כן במקום אחר כי הטוב שיהיה במה עלול העי"ן. 

בנה  
וּבָנָה עָלֶיהָ מְצוֹדִים גְּדֹלִֽים (קהלת ט, יד), בָּנֹה בָנִיתִי בֵּית זְבֻל לָךְ (מלכים א' ח, יג). וחסרה היו"ד למ"ד הפעל וְהַבַּיִת אֲשֶֽׁר־בָּנִתִי לִשְׁמֶֽךָ (שם א' ח, מד), והמסורת עליו לית חסר. בְּנוֹת בָּתִּים (יחזקאל יא, ג). ובא מקור ביו"ד הרבוי בִּבְנוֹתַיִךְ גַּבֵּךְ בְּרֹאשׁ כָּל־דֶּרֶךְ (שם טז, לא), ודקדוקו בחלק הדקדוק בנחי הלמ"ד. אָז יִבְנֶה יְהוֹשֻׁעַ (יהושע ח, ל). והנפעל אֶבֶן שְׁלֵמָה מַסָּע נִבְנָה (מלכים א' ו, ז), לַבַּיִת הַנִּבְנֶה לְשֵֽׁם י"י (דברי הימים א' כב, יט), עבר במקום עתיד ופירושו לבית אשר יבנה לשם י"י. וְנִבְנוּ בְּתוֹךְ עַמִּֽי (ירמיה יב, טז), וְנִבְנְתָה עִיר עַל־תִּלָּהּ (שם ל, יח). והשם בנין וְקִיר הַבִּנְיָן חָֽמֵשׁ־אַמּוֹת (יחזקאל מא, יב). ומשקל אחר וְהַגִּזְרָה וְהַבִּנְיָה (שם מא, יג). ומהענין הזה בֵּן, בָּנִים לפי שהם בנין האב והאם. וכן בת ראוי להיות בֶּֽנֶת והראיה שיאמר לרבות בָּנוֹת. וכן חבורו עם הכנויים ידגש לחסרון הנו"ן בתי"ו, בִּתּוֹ, בִּתְּךָ, בִּתִּי ומשפטם בִּנְתּוֹ, בִּנְתְּךָ בִּנְתִּי, וכן כולם. וכן אמרו פועל הבנין על ענין הבנים וְאִבָּנֶה גַם־אָֽנֹכִי מִמֶּֽנָּה (בראשית ל, ג), אֲשֶׁר לֹֽא־יִבְנֶה אֶת־בֵּית אָחִֽיו (דברים כה, ט), ומן הענין הזה והגזרה הזאת נקרא הרחם אָבְנַֽיִם על שם הבנים. ועל דרך משל תקרא העדה בת בַּת־עַמִּי (איכה ב, יא), בַּת־צִיּוֹן (שם ב, יג), בַּת־בָּבֶל (ישעיה מז, א), בַּת־אֲשֻׁרִים (יחזקאל כז, ו), רוצה לומר עדה אשרים וכן מפרשים וּבַת מֶֽלֶךְ־הַנֶּגֶב (דניאל יא, ו), וּבַת הַנָּשִׁים יִתֶּן־לוֹ לְהַשְׁחִיתָהּ (שם יא, יז)ׄ כמו עדה. ורבי אברהם אבן עזרא פירשה במשמעה והוא אומר על מלכת שבא. וכן נקרא האישון בת בַּת־עֵינֵֽךְ (איכה ב, יח), כי השחור כמו בת לעין ואף על פי שכתבנוהו בשרש בבת זה הוא הנכון אצלי. וכן נקרא על דרך משל החץ בן לֹֽא־יַבְרִיחֶנּוּ בֶן־קָשֶׁת (איוב מא, כ), בְּנֵי אַשְׁפָּתֽוֹ (איכה ג, יג), וכן מְדֻשָׁתִי וּבֶן־גָּרְנִי (ישעיה כא, י), התבן או הבר יקרא בן גורן לפי שיודש ויזורה בגורן. והסעיף נקרא בן וְעַל־בֵּן אִמַּצְתָּה לָּֽךְ (תהלים פ, טז), בֵּן פֹּרָת יוֹסֵף (בראשית מט, כב), ויהיה בן בלשון נקבה לפי שיקרא גם כן פארה, בָּנוֹת צָֽעֲדָה עֲלֵי־שֽׁוּר (שם), ופרת תאר לו מן פְּרוּ וּרְבוּ (שם א, כח), וענינו בן גדלה יוסף, בן גדלה עלי עין ותי"ו פרת תמורת ה"א. ומה שכתב בו רבי יונה שפירש פרת מן וַתֶּאֱרַכְנָה פֹארֹתָו [פֹֽארֹתָיו] (יחזקאל לא, ה), וכן כתב רבי יהודה אלא שלא נשתוו בשרשו טוב היה, לולי כי לדעתם יהיה ענינו בן נטע שיש לו פארות וסעפים, כלומר אף על פי שהוא נטע יש פארות, ואם כן הוא הפירוש יהיה בן סמוך לפרת וזה דלא יתכן בעבור כי בֵּן נקוד צרי ואלו היה סמוך היה נקוד סגול כמשפט, ולדעתם לא יתפרש בן מבלי סמיכות שאם ירצה לומר בן ופרת אין לו טעם. ונקראו המגרשים והכפרים בנות לפי שהם כבנות לעיר והעיר להם כאם. בֵּֽית־שְׁאָן וּבְנֹתֶיהָ (דברי הימים א' ז, כט), אֶת־קְנָת וְאֶת־בְּנֹתֶיהָ (במדבר לב, מב), וכן בָּנוֹת בֹּֽטְחוֹת הַאְזֵנָּה אִמְרָתִֽי (ישעיה לב, ט), כי אמר נשים שאננות על הערים ואמר בנות בטחות על הכפרים. בְנֵֽי־הַנְּבִיאִים (מלכים ב' ב, ג), תלמידי הנביאים שהם להם כמו בנים. וכן אמרו רבותינו (סנהדרין יט, ע"ב) כל המלמד בן חבירו תורה מעלה עליו הכתוב כאלו ילדו וכן כתוב וְאֵלֶּה תּֽוֹלְדֹת אַֽהֲרֹן וּמֹשֶׁה וגו' (במדבר ג, א), נדב ואבהו אלעזר ואיתמר והלא בני אהרן היו ואיך קראם תולדות משה? אלא לפי שלמדם משה כאלו ילדם. וכאשר יבא בן ובת בלתי סמיכות ובלי זכר האב או האם יורה על הקטן והקטנה אוֹ־בֵן יִגָּח אוֹ־בַת יִגָּח (שמות כא, לא), רצה לומר קטן או קטנה, אִם־בָּנִים וְאִם־בָּנוֹת יַצִּילוּ (יחזקאל יד, טז), רצה לומר אפילו הקטנים לא יצילו בצדקתם אלא הם לבדם ינצלו. ויבא בן במקום איש כִּי בֶן־מָוֶת הֽוּא (שמואל א' כ, לא), איש מות, וכן אִם־בִּן הַכּוֹת הָֽרָשָׁע (דברים לא, כג), אם איש הכות. ובא בחירק תמורת הסגול כמו יְהוֹשֻׁעַ בִּן־נוּן (דברים לא, כג) שֶׁבִּן־לַיְלָה הָיָה וּבִן־לַיְלָה אָבָֽד (יונה ד, י), דִּבְרֵי אָגוּר בִּן־יָקֶה (משלי ל, א). ויש מי שפירש זה כמו בינה, כלומר דברי אגור שיקיא הבין. בְנֵי־הָֽאֱלֹהִים (בראשית ו, ב), החסידים, והם בנים לשם שהוא אוהב אותם כמו האב את הבן, וכן בְּנִי בְכֹרִי יִשְׂרָאֵֽל (שמות ד, כב), או בני האלהים בני הגדולים, לְעֵינֵי בְנֵֽי־עַמִּי (בראשית בג, יא), אנשי עמי, לְכָל־בְּנֵי הָעָֽם (דברי הימים ב' לה, יג), אנשי העם, וכן בְּנֵֽי־בְלִיַּעַל (דברים יג, יד), בְנֵֽי־עַוְלָה (שמואל ב' ג, לד), בְּנֵֽי־חַיִל (מלכים ב' ב, טז), וכל הדומים להם על זה הדרך. תַּבְנִית הַמִּשְׁכָּן (שמות כה, ט), דמות המשכן וצורתו, תַּבְנִית יַד־אָדָם (יחזקאל י, ח), דמות יד אדם וצורתה. ובאמת כֹּל מַלְֽאֲכוֹת הַתַּבְנִֽית (דברי הימים א' כח, יט), רוצה לומר כל מלאכות הבתים והכלים בצורתם. וכתב רבי יונה וְעָלָיו כְּמִבְנֵה־עִיר (יחזקאל מ, ב), מענין תבנית המשכן או יהיה מענין בנין ממש והכל קרוב בענין.

בסר  
וּבֹסֶר גֹּמֵל (ישעיה יח, ה), הָאֹכֵל הַבֹּסֶר תִּקְהֶינָה שִׁנָּֽיו (ירמיה לא, כט). ומשקל אחר יַחְמֹס כַּגֶּפֶן בִּסְרוֹ (איוב טו, לג) והוא הפרי שלא נתבשל כל צרכו וקורין לו בלע"ז איגרי"ן.

בעה  
אִם־תִּבְעָיוּן בְּעָיוּ (ישעיה כא, יב). והנפעל נִבְעוּ מַצְפֻּנָֽיו (עבדיה א, ו), נִבְעֶה בְּחוֹמָה נִשְׁגָּבָה (ישעיה ל, יג), תרגום ויבקש וּבְעָא. ופירוש נבעה על הפרץ, כי כשיהיה הפרץ בְּחוֹמָה נִשְׁגָּבָה יכנסו ויבקשו משם. ויש מי שפירש מן הענין הזה בַּעְיָם רוּחוֹ (ישעיה יא, טו), וחסר בי"ת השרות ומשפטו בבעים, והמ"ם נוספת כמ"ם ריקם ופירושו בבקשת רוחו כלומר ברצונו. וענין אחר מַיִם תִּבְעֶה־אֵשׁ (ישעיה סד, א), פירוש כי האש תרתיח המים והוא מענין אבעבועות, כי המים כשירתחו יעלו אבעבועות. ורבי יונה פירש מזה הענין נִבְעֶה בְּחוֹמָה נִשְׁגָּבָה כי החומה כשהיא קרובה לנפול היא נוטה לחוץ ונפוחה כמו אבעבועות. לִשְׁחִין פֹּרֵחַ אֲבַעְבֻּעֹת (שמות ט, ט), האל"ף בו נוספת ונכפלה בו הפ"א והעי"ן ונפל למ"ד הפעל כמו תְּשַׂגְשֵׂגִי (ישעיה יז, יא) מן יִשְׂגֶּא־אָחוּ (איוב ח, יא).

בעט   
וַיִּשְׁמַן יְשֻׁרוּן וַיִּבְעָט (דברים לב, טו), דרך הבעיטה בבהמה שמבעטת ברגליה לאחור, ואמר על דרך המשל וַיִּשְׁמַן יְשֻׁרוּן וַיִּבְעָט והוא דרך בזיון. וכן לָמָּה תִבְֽעֲטוּ בְּזִבְחִי (שמואל א' ב, כט).
 
בעל  
כִּֽי־יִקַּח אִישׁ אִשָּׁה וּבְעָלָהּ (דברים כד, א), וּבָעַל בַּת־אֵל נֵכָֽר (מלאכי ב, יא), הבעילה היא האישות. ואמר על דרך משל וְאַרְצֵךְ תִּבָּעֵֽל (ישעיה סב, ד), וּלְאַרְצֵךְ בְּעוּלָה (שם). ומזה הענין נקרא כל שהוא אדון הדבר בעל כמו בַּעַל אִשָּׁה (שמות כא, ג), שהוא אדון לה. ואמרו אִם־בְּעָלָיו עִמּוֹ לֹא יְשַׁלֵּם (שם כב, יד), פירושו ואם אדניו, בַּֽעֲלֵי גוֹיִם (ישעיה טז, ח), אדוני גוֹים, בַּעַל הַבּוֹר (שמות כא, לד), הָאִישׁ בַּעַל הַבַּיִת (שופטים יט, כג), [ויאמרו אל] בֶּן־הָֽאִשָּׁה בַּֽעֲלַת הַבָּיִת (מלכים א' יז, יז), הִנֵּה בַּעַל הַֽחֲלֹמוֹת (בראשית לז, יט), וּבַֽעֲלֵי הַפָּֽרָשִׁים הִדְבִּקֻֽהוּ (שמואל ב' א, ו), בַּֽעֲלֵי חִצִּֽים (בראשית מט, כג), לְמוֹרַג חָרוּץ חָדָשׁ בַּעַל פִּֽיפִיּוֹת (ישעיה מא, טו), לֹא יִטַּמָּא בַּעַל בְּעַמָּיו (ויקרא כא, ד), אדון בעמיו, ונחסרה בי"ת השרות או למ"ד ומשפטו בבעל בעמיו, וכל הדומים להם על הדדך הזה. ומזה השרש והענין בַּֽעֲלִיל לָאָרֶץ (תהלים יב, ז), והוא בשקל סַגְרִיר ופירושו אדון הארץ. ועוד נכתבנו בשרש עלל. ויש מי שפירש וְאָֽנֹכִי בָּעַלְתִּי בָם נְאֻם י"י (ירמיה לא, לב) אשר בפסוק הִנֵּה יָמִים בָּאִים נְאֻם־י"י וְכָֽרַתִּי אֶת־בֵּית יִשְׂרָאֵל וְאֶת־בֵּית יְהוּדָה בְּרִית חֲדָשָֽׁה לֹא כַבְּרִית אֲשֶׁר כָּרַתִּי אֶת־אֲבוֹתָם בְּיוֹם וגו' (שם לא, לא), כמו געלתי או כמו בחלתי. ואין צורך רק פירושו בעלתי ממש, רצה לומר אף על פי שאני בעלתי בם והייתי להם לאלהים המה הפרו את בריתי, וכן תרגום יונתן אִתְרְעֵיתִי. ואדוני אבי ז"ל פירש כי כל לשון בעילה שהוא דבק עם בי"ת הוא לשון גנאי, ופירש גם כן כִּי אָֽנֹכִי בָּעַלְתִּי בָכֶם וְלָֽקַחְתִּי אֶתְכֶם אֶחָד מֵעִיר וגו' (שם ג, יד), לשון גנאי כלומר קצתי בכם בזמן שעבר, אך עתה אקבץ אתכם. וכן אמר בערבי בע"ל א"ל רגו"ל בא"ל מר"ה, כלומר קץ בה וגרשה. ונקראו הפסילים והעצבים בזה השם בַֽעַל־פְּעוֹר (דברים ד, ג), אֶת־שְׁמוֹת הַבְּעָלִים (הושע ב, יט). כי הם כאדון לעובדיהם, בַּעַל גָּד (יהושע יא, יז), כתרגומו מֵישַׁר גָד. ואפשר שנקרא מזה קִרְיַת־בַּעַל (שם טו, ס), לפי שהיתה במשור והיא עיר בערי יהודה. ונקראת גם כן בַּֽעֲלָה (שם טו, ט), וּבַֽעֲלִי כמו שנאמר מִבַּֽעֲלֵי יְהוּדָה (שמואל ב' ו, ב).

בער  
כִּי־בָֽעֲרָה בָם אֵשׁ י"י (במדבר יא, ג), גֶּֽחָלִים בָּֽעֲרוּ מִמֶּֽנּוּ (שמואל ב' כב, ט), וְהִנֵּה הַסְּנֶה בֹּעֵר בָּאֵשׁ (שמות ג, ב), דולק, כְּאֵשׁ בֹּעֶרֶת (ירמיה כ, ט), דולקת, כְּאֵשׁ תִּבְעַר־יָעַר (תהלים פג, טו), כפשׁתים אשׁר בָּֽעֲרוּ באשׁ (שופטים טו, יד), נשרפו, מדוע לא יִבְעַר הסנה (שמות ג, ג), לא ישרף. יש מי שפירש כל לשון בוער יוצא, ומה יעשה כַּפִּשְׁתִּים אֲשֶׁר בָּעֲרוּ בָאֵשׁ? (שופטים טו, יד). והנכון שכולם מהקל פעלים עומדים, ופירוש כְּאֵשׁ תִּבְעַר־יָעַר תבער ביער. והפועל הנוסף [הִפְעִיל] וְהִבְעַרְתִּי בֶֽעָשָׁן רִכְבָּהּ (נחום ב, יד), כלומר באש גדול המעלה עשן גדול, וַיַּבְעֵר מִגָּדִישׁ וְעַד־קָמָה (שופטים טו, ה), הַמַּבְעִר אֶת־הַבְּעֵרָֽה (שמות כב, ה). והשם במשקל אחר וַיִּקְרָא שֵׁם־הַמָּקוֹם הַהוּא תַּבְעֵרָה (במדבר יא, ג). והפעל הכבד [פִּעֵל] וּבִעֵר עָלֶיהָ הַכֹּהֵן (ויקרא ו, ה), וּבִֽעֲרוּ בָהֶם אֵשׁ (יחזקאל לט, ט), לֹֽא־תְבַֽעֲרוּ אֵשׁ בְּכֹל מֽשְׁבֹֽתֵיכֶם (שמות לה, ג), וְהָֽאָבוֹת מְבַֽעֲרִים אֶת־הָאֵשׁ (ירמיה ז, יח), וְאֶת־הָאָח לְפָנָיו מְבֹעָֽרֶת (שם לו, כב), וְהָיָה לְאָדָם לְבָעֵר (ישעיה מד, טו), וכולם ענין הדלקה והשרפה, אלא שענין הבערה נופל על האש בעצמו אפילו לא תצא פעולתו אל אחר, וענין השרפה באש תצא פעולתו אל אחר לעולם, וענין אחר וּבִֽעַרְתָּ הָרָע מִקִּרְבֶּֽךָ (דברים יג, ו), בִּעַרְתִּי הַקֹּדֶשׁ מִן־הַבַּיִת (שם כו, יג), וְלֹֽא־בִעַרְתִּי מִמֶּנּוּ בְּטָמֵא (שם כו, יד), כִּי אִם־יִֽהְיֶה לְבָעֵֽר קָיִן (במדבר כד, כב), וּנְבַעֲרָה רָעָה מִיִּשְׂרָאֵל (שופטים כ, יג). ופעל כבד אחר [הִפְעִיל] הִנְנִי מַבְעִיר אַֽחֲרֵי בַעְשָׁא וְאַֽחֲרֵי בֵיתוֹ (מלכים א' טז, ג). והשם בְּרוּחַ מִשְׁפָּט וּבְרוּחַ בָּעֵֽר (ישעיה ד, ד), וְשָׁבָה וְהָֽיְתָה לְבָעֵר (שם ו, יג), וכל הדומים להם ענין הכרתה והסרה והוא קרוב לענין הראשון. וענין אחר כִּי יַבְעֶר־אִישׁ שָׂדֶה אוֹ־כֶרֶם (שמות כב, ד), כי ירעה. וכבד אחר [פִּעֵל] וּבִעֵר בִּשְׂדֵה אַחֵר (שם) וירעה, בִּעַרְתֶּם הַכֶּרֶם (ישעיה ג, יד) רעיתם, וְהָיָה לְבָעֵר (ה, ה), לרעות. ויתכן גם מזה וְהָיָה לְאָדָם לְבָעֵר (שם מד, טו), וגם זה הענין קרוב לענין הראשון כי המרעה והמאכל הוא הבעור והכליון. טַֽעֲנוּ אֶת־בְּעִירְכֶם (בראשית מה, יז), בהמתכם, וְשִׁלַּח אֶת־בְּעִירֹה (שמות כב, ד), בהמתו, תרגום בהמה בְּעִירָא. וענין אחר וּבְאַחַת יִבְֽעֲרוּ וְיִכְסָלוּ (ירמיה י, ח), וּנְתַתִּיךְ בְּיַד אֲנָשִׁים בֹּֽעֲרִים (יחזקאל כא, לו), בִּינוּ בֹּֽעֲרִים בָּעָם (תהלים צד, ח). ויש לפרש ביד אנשים בוערים מהענין הראשון וכן ידמה דעת בעלי המסורת שאמר בוערים שני בתרי לישני. והנפעל נִבְעַר כָּל־אָדָם מִדַּעַת (ירמיה י, יד),  עֵצָה נִבְעָרָה (ישעיה יט, יא). והתאר אִישׁ בַּעַר לֹא יֵֽדָע (תהלים צב, ז), ענינו ידוע והוא קרוב לענין טַֽעֲנוּ אֶת־בְּעִירְכֶם (בראשית מה, יז), כי הכסיל כבהמה. 

בעת  
וְהָמָן נִבְעַת (אסתר ז, ו), וּבְבֹאוֹ נִבְעַתִּי (דניאל ח, יז), התי"ו למ"ד הפעל נבלעת בדגש. והשם וְהִנֵּה בְעָתָֽה (ירמיה ח, טו). ומשקל אחר בִּעוּתֵי אֱלוֹהַּ יַֽעַרְכֽוּנִי (איוב ו, ד), בִּעוּתֶיךָ צִמְּתוּתֻֽנִי (תהלים פח, יז), והכבד [פִּעֵל] פַּלָּצוּת בִּֽעֲתָתְנִי (ישעיה כא, ד), וּבִֽעֲתַתּוּ רֽוּחַ־רָעָה (שמואל א' טז, יד), הִנֵּה־נָא רֽוּחַ־אֱלֹהִים רָעָה מְבַֽעִתֶּֽךָ (שם א' טז, טו), כולם ענין בהלה.

בצץ  
הָטְבְּעוּ בַבֹּץ רַגְלֶךָ (ירמיה לח, כב), כמו חֹק מן חָקַק, ועֹז מן עָזַז, וענין בוץ טיט ורקק. וכן בִּצֹּאתָו [בִּצֹּאתָיו] וּגְבָאָיו (יחזקאל מז, יא), העמקים שהם מלאים טיט, וכן הֲיִגְאֶה־גֹּמֶא בְּלֹא בִצָּה (איוב ח, יא), בְּסֵתֶר קָנֶה וּבִצָּֽה (שם מ, כא).

בצל  
וְאֶת־הֶֽחָצִיר וְאֶת־הַבְּצָלִים (במדבר יא, ה), ידוע.

בצע  
כִּי מַה־תִּקְוַת חָנֵף כִּי יִבְצָע (איוב כז, ח), כֻּלּוֹ בּוֹצֵעַ בָּצַע (ירמיה ו, יג), שֹׂנְאֵי בָצַע (שמות יח, כא), מַה־בֶּצַע כִּי נַֽהֲרֹג אֶת־אָחִינוּ (בראשית לז, כו), וְאִם־בֶּצַע כִּֽי־תַתֵּם דְּרָכֶֽיךָ (איוב כב, ג), בֶּצַע כֶּסֶף (שופטים ה, יט), בסגול, אִישׁ לְבִצְעוֹ מִקָּצֵֽהוּ (ישעיה נו, יא), בָּא קִצֵּךְ אַמַּת בִּצְעֵֽךְ (ירמיה נא, יג), וְהַֽחֲרַמְתִּי לַֽי"י בִּצְעָם (מיכה ד, יג). והכבד [פִּעֵל] וַתְּבַצְּעִי רֵעַיִךְ בַּעֹשֶׁק (יחזקאל כב, יב), כלם ענין חמדה ועשק. ופירוש וַתְּבַצְּעִי כתרגומו וְאַהֲנֵית רְחִימָךְ בְּאוּנְסָא, כלומר ונתת לה בצע כסף בעושק שעשקת החלשים בך. ופירוש שֹׂנְאֵי בָצַע שאינם רודפים אחר תאות העולם ואהבת העשר והמעלה, אלא שונאין ומרחיקין קבוץ הממון כי אם, כדי חיותם ואם יהיו עשירי יסתפקו במה שחננם הבורא ולא יררפו לקבץ עוד ואותם האנשים הם הראויים למנותם שופטים. וכן אמרו רבותינו ז"ל (כתובות קח, ע"ב), שונאי בצע שהם שונאים ממון עצמם ואם ממון עצמם שונאים כל שכן ממון חבירים. ועור אמרו מֶלֶךְ בְּמִשְׁפָּט יַֽעֲמִיד אָרֶץ וְאִישׁ תְּרוּמוֹת יֶֽהֶרְסֶֽנָּה (משלי כט, ד), אם דומה הדיין למלך שאינו צריך לכלום יעמיד ארץ ואם דומה לכהן המחזיר בבית הגרנות יהרסנה. וענין אחר בִּצַּע אֶמְרָתוֹ (איכה ב, יז), וְיָדָיו תְּבַצַּעְנָה (זכריה ד, ט), בפחח הצרי באתנח, כִּֽי־יְבַצַּע י"י אֶת־כָּל־מַֽעֲשֵׂהוּ (ישעיה י, יב), ענין השלמה. וענין  אחר יַתֵּר יָדוֹ וִֽיבַצְּעֵֽנִי (איוב ו, ט), מִדַּלָּה יְבַצְּעֵנִי (ישעיה לח, יב). והקל וּבְעַד הַשֶּׁלַח יִפֹּלוּ לֹא יִבְצָֽעוּ (יואל ב, ח), והוא פעל עומד כלומר כי יפלו על חחרבות ולא יזיקום, רצה לומר שאינם כשאר האויבים שתמנעם בחרב מלבוא עליך ולא בסגור השערים כמו שאמר בְּעַד הַֽחַלּוֹנִים יָבֹאוּ כַּגַּנָּֽב (שם ב, י). והיוצא וּבְצָעַם בְּרֹאשׁ כֻּלָּם (עמוס ט, א), פירוש האל יבצעם אוחם שהם בראש כלם והם הכהנים או האבות, ואחר כך אמר וְאַֽחֲרִיתָם בַּחֶרֶב אֶהֱרֹג והם הבנים כמו שפירשנו (בשרש אָחַר). ואם אמר ובצעם בלשון נסתר ואחר כך אמר אהרג הרבה ימצא כזה בכתוב. ונפתחה העי"ן מפני שהמלה מלעיל בשני פשטין. ורבי יונה פירש וּבְצָעַם צווי הפתח מקום צרי לפי שאמר הַךְ הַכַּפְתּוֹר (שם) צווי כולם ענין פתיחה וחתיכה. פָּתוֹת אֹתָהּ פִּתִּים (ויקרא ב, ו), תרגומו בְּצַע יָתָהּ בִּיצוּעִין. ויש מפרשים מזה בֶּצַע כֶּסֶף לֹא לָקָֽחוּ (שופטים ה, יט), חתיכת כסף, כלומר שלא לקחו כסף וזהב לפדיון השבוים אלא היו הורגים אותם.

בצק  
אֶת־בְּצֵקוֹ טֶרֶם יֶחְמָץ (שמות יב, לד), לָשׁוֹת בָּצֵק (ירמיה ז, יח), מִלּוּשׁ בָּצֵק (הושע ו, ד), עיסה. וְרַגְלְךָ לֹא בָצֵקָה (דברים ח, ד), וְרַגְלֵיהֶם לֹא בָצֵֽקוּ (נחמיה ט, כא), יחפה מבלי מנעל והוא מענין בצק כי בכלות המנעל יבצק הרגל בטיט. 

בצר  
וְאֶת־עִנְּבֵי נְזִירֶךָ לֹא תִבְצֹר (ויקרא כה, ה) כִּי תִבְצֹר כַּרְמְךָ (דברים כד, כא), כְּבוֹצֵר עַל־סַלְסִלּֽוֹת (ירמיה ו, ט). והשם וְהִשִּׂיג לָכֶם דַּיִשׁ אֶת־בָּצִיר (ויקרא כו, ה), מִבְצִיר אֲבִיעֶֽזֶר (שופטים ח, ב), והבי"ת רפויה וראויה להדגש. כלם ענין קטיפה. ויתכן לפרש מזה כִּי יָרַד יַעַר הַבָּצִֽור [הַבָּצִֽיר] (זכריה יא, ב), והוא משל על גדולי ישראל. והמשילם ליער כי עצי היער הם גדולים ורבים וסמכם אל הבציר, כלומר שנותנין פרי מה שאין כן עצי יער. וענין אחר וְהֶֽעָרִים בְּצֻרוֹת (במדבר יג, כח), לְחוֹמַת נְחשֶׁת בְּצוּרָה (ירמיה טו, כ), וְאַגִּידָה לְּךָ גְּדֹלוֹת וּבְצֻרוֹת לֹא יְדַעְתָּֽם (שם לג, ג). והדגוש וַתִּתְצוּ הַבָּתִּים לְבַצֵּר הַחוֹמָֽה (ישעיה כב, י) וְכִי תְבַצֵּר מְרֹום עֻזָּהּ (ירמיה נא, נג). והשם שׁוּבוּ לְבִצָּרוֹן אֲסִירֵי הַתִּקְוָה (זכריה ט, יב). ומשקל אחר עָרֵי הַמִּבְצָֽר (יהושע י, כ), הַֽבְּמַֽחֲנִים אִם בְּמִבְצָרִֽים (במדבר יג, יט). ובקבוץ הנקבות וְלָכַד עִיר מִבְצָרוֹת (דניאל יא, טו), כלם ענין חוזק. ופירוש שׁוּבוּ לְבִצָּרוֹן לערי בצרון. ויש לפרש מזה כִּי יָרַד יַעַר הַבָּצִֽור [הַבָּצִֽיר]. ומן הענין הזה יִבְצֹר רוּחַ נְגִידִים (תהלים עו, יג), ירוממנה ויחזקנה. ויתכן לפרשו מהענין הראשון, ופירושו יקטוף וישפיל רוח נגידים מהתגאות והוא מה שאמר אחריו נוֹרָא לְמַלְכֵי־אָֽרֶץ. וענין אחר וְעַתָּה לֹֽא־יִבָּצֵר מֵהֶם (בראשית יא, ו), וְלֹא־יִבָּצֵר מִמְּךָ מְזִמָּֽה (איוב מב, ב), ענינם לא ימנע. וּבִשְׁנַת בַּצֹּרֶת לֹא יִדְאָג (ירמיה יז, ח). ומשקל אחר עַל־דִּבְרֵי הַבַּצָּרֽוֹת (שם יד, א), מניעת הגשמים והעצרם. ויש מפרשים מזה לְעִתּוֹת בַּצָּרָֽה (תהלים ט, י), הבי"ת שרש. ויתכן לומר שענין ערים בצורות וענין זה קרוב כי הדבר הגדול והחזק נמנע מהאדם להשיג אליו. וְשִׁית־עַל־עָפָר בָּצֶר (איוב כב, כד), זהב. והקבוץ בצרים וְהָיָה שַׁדַּי בְּצָרֶיךָ (שם כב, כה), זהביך. ויש ספרים מדויקים אין בו יו"ד אם כן יהיה לשון יחיד וסגול הרי"ש בעבור האתנחתא. ואפשר גם כן היותו לשון רבים ואף על פי שחסר יו"ד כי ימצאו כמוהו רבים. 

בקק  
כִּי בְקָקוּם בֹּֽקְקִים (נחום ב, ג), וּבַקֹּתִי אֶת־עֲצַת יְהוּדָה וִירוּשָׁלַם בַּמָּקוֹם הַזֶּה (ירמיה יט, ז), פועל יוצא, גֶּפֶן בּוֹקֵק יִשְׂרָאֵל (הושע י, א), בודד. והנפעל הִבּוֹק תִּבּוֹק הָאָרֶץ (ישעיה כד, ג), וְנָֽבְקָה רֽוּחַ־מִצְרַיִם (שם יט, ג), בשקל וְרָֽחֲבָה וְנָֽסְבָה (יחזקאל מא, ז), משפטם נָסִבָּה נָבַקָּה. והפועל הכבד [פעלל] וִיבֹֽקְקוּ אֶת־אַרְצָהּ (ירמיה נא, ב), ענין ריקות.

בקע  
בָּקַֽע יָם וַיַּֽעֲבִירֵם (תהלים עח, יג), וּבָֽקַעְתָּ לָהֶם כָּל־כָּתֵף (יחזקאל כט, ז), וּבָֽקְעָה וְדָֽגְרָה בְצִלָּהּ (ישעיה לד, טו), וַיִּבְקַע אֱלֹהִים אֶת־הַמַּכְתֵּשׁ אֲשֶׁר־בַּלֶּחִי (שופטים טו, יט) וַיִּבְקְעוּ שְׁלשֶׁת הַגִּבֹּרִים בְּמַֽחֲנֵה פְלִשְׁתִּים (שמואל ב' כג, טז), וַיֹּאמֶר לְבִקְעָם אֵלָֽיו (דברי הימים ב' לב, א), עַל־בִּקְעָם הָרוֹת הַגִּלְעָד (עמוס א, יג), כְּמוֹ פֹלֵחַ וּבֹקֵעַ בָּאָרֶץ (תהלים קמא, ז). והפועל הנוסף [הִפְעִיל] וְנַבְקִעֶנָּה אֵלֵינוּ (ישעיה ז, ו), לְהַבְקִיעַ אֶל־מֶלֶךְ אֱדוֹם (מלכים ב' ג, כו). ושלא נזכר פועלו ממנו [הָפְעַל] הָבְקְעָה הָעִֽיר (ירמיה לט, ב). והנפעל נִבְקְעוּ כָּל־מַעְיְנוֹת תְּהוֹם רַבָּה (בראשית ז, יא), כִּֽי־נִבְקְעוּ בַמִּדְבָּר מַיִם (ישעיה לה, ו), אָז יִבָּקַע כַּשַּׁחַר אוֹרֶךָ (שם נח, ח), וַתִּבָּקַע הָאָרֶץ בְּקוֹלָֽם (מלכים א' א, מ), וְהַזּוּרֶה תִּבָּקַע אֶפְעֶֽה (ישעיה נט, ה), וְנֹא תִּֽהְיֶה לְהִבָּקֵעַ (יחזקאל ל, טז). וההתפעל וְהִנֵּה הִתְבַּקָּעוּ (יהושע ט, יג), וְהָֽעֲמָקִים יִתְבַּקָּעוּ (מיכה א, ד). והדגוש [פִּעֵל] בֵּיצֵי צִפְעוֹנִי בִּקֵּעוּ (ישעיה נט, ה), וְרוּחַ סְעָרוֹת תְּבַקֵּֽעַ (יחזקאל יג, יא). כִּמְבוֹאֵי עִיר מְבֻקָּעָֽה (שם כו, י), וּמְבֻקָּעִים וּמְצֹֽרָרִֽים (יהושע ט, ד), יְבַקַּע צֻרִים בַּמִּדְבָּר (תהלים עח, טו). והיוצא לשלישי וּבִקַּעְתִּי רֽוּחַ־סְעָרוֹת (יחזקאל יג, יג). והשם וְהַבַּיִת הַקָּטֹן בְּקִעִֽים (עמוס ו, יא), וְאֵת בְּקִיעֵי עִיר־דָּוִד (ישעיה כי, ט), כולם ענין ביקוע. ומן הענין הזה בֶּקַע לַגֻּלְגֹּלֶת (שמות לח, כו), בסגול והוא מחצית השקל לפי שנבקע מהשקל. ופירוש וּבָֽקְעָה וְדָֽגְרָה (ישעיה לד, טו), הבקוע הוא יציאת האפרוח מן הביצה וכן בֵּיצֵי צִפְעוֹנִי בִּקֵּעוּ (שם נט, ה). יֹֽצְאִים בַּבִּקְעָה וּבָהָֽר (דברים ח, ז), וְהָֽרְכָסִים לְבִקְעָֽה (ישעיה מ, ד), וַיִּמְצְאוּ בִקְעָה (בראשית יא, ב), מקום מישור מן ההרים וגם הם מענין הראשון.

בקר  
וְדָֽרַשְׁתִּי אֶת־צֹאנִי וּבִקַּרְתִּֽים (יחזקאל לד, יא), לֹֽא־יְבַקֵּר הַכֹּהֵן (ויקרא יג, לו), וּלְבַקֵּר בְּהֵיכָלֽוֹ (תהלים כז, ד), יִֽהְיֶה־לִּי לְבַקֵּֽר (מלכים ב' טז, טו), פירוש כשיעלה בלבי לבקרו. והשם כְּבַקָּרַת רֹעֶה עֶדְרוֹ (יחזקאל לד, יב), כולם ענין דרישה ובקור. ומן הענין הזה נקרא בֹּקֶר כי בבקר יתבקר כל דבר לאור היום והפכו הערב שיתערבו כל הדברים ולא יכירם אדם, ויקרא האור בקר בְּרָן־יַחַד כּוֹכְבֵי בֹקֶר (איוב לח, ז), כאילו אמר כוכבי אור כמו הַלְלוּהוּ כָּל־כּוֹכְבֵי אֽוֹר (תהלים קמח, ג), והם השבעה המשרתים. וכן נקרא הבקר אור מִן־הָאוֹר עַד־מַֽחֲצִית הַיּוֹם (נחמיה ח, ג), כאילו אמר מן הבקר, והקבוץ היה זְרֹעָם לַבְּקָרִים (ישעיה לג, ב), ויש לפרש מזה וּלְבַקֵּר בְּהֵיכָלֽוֹ, כמו ולשחר. בִּקֹּרֶת תִּֽהְיֶה (ויקרא יט, כ), מולקת תהיה. וכתב הגאון רבינו סעדיה כי אמר לשון בקורת לפי שהמלקות הן ברצועה של בקר, או יהיה הבי"ת במקום פ"א כי לפי שהם ממוצא אחד הם קרובים בענין כמו שמצאנו בלשון המשנה (פאה פרק ו, משנה א) הבקר לעניים, שהוא כמו הפקר. ותרגום ירושלמי תִּשְׁמְטֶנָּה וּנְטַשְׁתָּהּ (שמות כג, יא) תשמטון יתה ותבקרון יתה. ופירוש בִּקֹּרֶת תִּֽהְיֶה, להפקר היא לפי שלא חופשה ועל כן לא יומתו אבל מלקות יש. ואמרו רבותינו ז"ל (כריתות יא, לא) כי המלקות לה ולא לו לפי שאמר תִּֽהְיֶה ולא אמר יהיו משמע היא לוקה והוא אינו לוקה. וענין אחר צֹאן־וּבָקָר (בראשית יג, ה), ידוע. והקבוץ אִם־יַֽחֲרוֹשׁ בַּבְּקָרִים (עמוס ו, יב), וּדְמוּת בְּקָרִים תַּחַת לוֹ סָבִיב (דברי הימים י' ד, ג). והפעל הקל ממנו כִּֽי־בוֹקֵר אָנֹכִי (עמוס ז, יד), כלומר רועה הבקר.

בקשׁ  
[פִּעֵל] בִּקֵּשׁ י"י לוֹ (שמואל א' יג, יד), בִּקַּשְׁתִּיהוּ וְלֹא מְצָאתִיהוּ (שיר השירים ה, ו), יְבַקֵּשׁ אֶת־נַפְשִׁי (שמואל א' כב, כג), וּבִקֵּשׁ י"י מִיַּד אֹֽיְבֵי דָוִֽד (שם כ, טז), מִיָּדִי תְּבַקְשֶׁנָּה (בראשית לא, לט), קל הקו"ף וכן רוב הבנין בשוא הקו"ף קל. ושלא נזכר פועלו ממנו [פֻּעַל] וַיְבֻקַּשׁ הַדָּבָר וַיִּמָּצֵא (אסתר ב, כג) וּֽתְבֻקְשִׁי וְלֹֽא־תִמָּצְאִי עוֹד (יחזקאל כו, כא). והשם וְלַֽעֲשׂוֹת אֶת־בַּקָּשָׁתִי (אסתר ה, ח), וכלם ענינם ידוע.

בר 
מַה־בְּרִי וּמַֽה־בַּר־בִּטְנִי (משלי לא, ב), כמו מה בני כי כן תרגום בן ברא. יִרְבּוּ בַבָּר (איוב לט, ד), בחוץ כי כן תרגום חוץ ברא. או פירושו בתבואה כמו נֹֽשְׂאֹת בָּר וָלֶחֶם וּמָזוֹן (בראשית מה, כג), שפירושו תבואה, לִשְׁבֹּר בָּר (שם מב, ג). וכן יְהִי פִֽסַּת־בַּר בָּאָרֶץ (תהלים עב, טז). וכן פירש אדוני אבי ז"ל מזה בְּאֵין אֲלָפִים אֵבוּס בָּר (משלי יד, ד), ופירושו באין אלפים אין אבוס בר. ופירוש אבוס מגורה כמו פִּתְחוּ מַֽאֲבֻסֶיהָ (ירמיה נ, כו) ואין עומד במקום שנים כמו תִּקְוַת עֲנִויִּם [עֲנִיִּים] תֹּאבַד לָעַֽד (תהלים ט, יט), ואפשר שיהיה שרש זה שפירושו תבואה בָּרַר וכן יִרְבּוּ בַבָּר, אבל שרש מַה־בְּרִי בָּרָה על נכון כמו שרש בני בָּנָה.

ברר  
וְעִמָּהֶם הֵימָן וִֽידוּתוּן וּשְׁאָר הַבְּרוּרִים אֲשֶׁר נִקְּבוּ בְּשֵׁמוֹת (דברי הימים א' טז, מא), בָּרוּר מִלֵּֽלוּ (איוב לג, ג), וּבָֽרוֹתִי מִכֶּם הַמֹּֽרְדִים וְהַפּֽוֹשְׁעִים בִּי (יחזקאל כ, לח), כמו ובחרתי, וְלָבוּר אֶת־כָּל־זֶה (קהלת ט, א), בשורק כמו בחולם. והפעל הכבד [הִפְעִיל] לוֹא לִזְרוֹת וְלוֹא לְהָבַֽר (ירמיה ד, יא), פתח בסוף פסוק. וקרוב מהענין הזה וישֹמני לְחֵץ בָּרוּר (ישעיה מט, ב), שפירושו מרוק, וכן הָבֵרוּ הַֽחִצִּים (ירמיה נא, יא), שפירושו מרקו החצים. וכבר פירשתי הָבֵרוּ הַֽחִצִּים בשרש אָבַר פירוש אחר. וכבד אחר [פִּעֵל] וּלְבָרֵר וְלַלְבֵּן (דניאל יא, לה). וההתפעל יִתְבָּֽרְרוּ וְיִתְלַבְּנוּ (שם יב, י), עִם־נָבָר תִּתָּבָר (שמואל ב' כב, כז), עקרו תִּתְבָּרֵר. והנפעל עִם־נָבָר (שם), הִבָּרוּ נֹֽשְׂאֵי כְּלֵי י"י (ישעיה נב, יא). והתאר וּבַר הָיִיתִי בְעֵינֶֽיךָ (איוב יא, ד), נַשְּׁקוּ־בַר (תהלים ב, יב), בְּאֵין אֲלָפִים אֵבוּס בָּר (משלי יד, ד), לְבָרֵי לֵבָֽב (תהלים עג, א), בָּרָה כַּֽחַמָּה (שיר השירים ו, י). והשם כְּבֹר יָדַי יָשִׁיב לִֽי (תהלים יח, כא), וְאֶצְרֹף כַּבֹּר סִיגָיִךְ (ישעיה א, כה), כמו הדבר שמבררין בו הכסף מן הסיגים. ויש מפרשים מזה יְהִי פִֽסַּת־בַּר בָּאָרֶץ (תהלים עב, טז), כלומר ישאר מעט בר וצדק ואמת בארץ. וכן וְתַרְבִּי־לָךְ בֹּרִית (ירמיה ב, כב), כי הרי"ש ראויה להדגש לולי כי לא תקבל דגש ומשפטו בָּרְרִית בפלס גָפְרִית ולפי שהוא מברר הבגד נקרא בורית. ופירש רבי יונה כי הוא עשב שמכבסין בו. ויש מפרשים אותו כי הוא הנקרא בלע"ז שבו"ן. לְבָרָם הָאֱלֹהִים (קהלת ג, יח), הראוי לְבָדָּם הבי"ת חטופה והרי"ש דגושה בפלס לְהֻמָּם ובעבור כי הרי"ש לא תדגש נמשך הקמץ ונתחדש אחריו נח תמורת דגש כמו שהיה במלת בֹּרִית. או יהיה לברם פעל עבר רצוני לומר לאשר בררם האלהים משאר הנבראים לדעת ולהכיר. ואף על פי שאין המנהג להכנס אותיות בכל"ם שהם אותיות השמוש בפעלים העוברים הנה מצאנו מהם מעטים יכנסו עם ה"א השמוש, ויתפרשו במקום אשר, והבי"ת גם כן כמו בַּֽהֵכִין לוֹ דָּוִיד (דברי הימים ב' א, ד), וְכֹל הַֽהִקְדִּישׁ שְׁמוּאֵל (דברי הימים א' כו, כח), הַנִּמְצְאוּ־פֹה (שם כט, יז), כמו שזכרנו בחלק הדקדוק. וכן יהיה הלמ"ד בלברם במקום לאשר ויהיה ברם מזה השרש ועקרו להדגש או יהיה מנחי הלמ"ד מן בְּרוּ־לָכֶם אִישׁ (שמואל א' יז, ח).

ברא  
בְּרֵאשִׁית בָּרָא אֱלֹהִים (בראשית א, א), בְּיוֹם בְּרֹא אֱלֹהִים אָדָם (שם ה, א), לֵב טָהוֹר בְּרָא־לִי אֱלֹהִים וְרוּחַ נָכוֹן (תהלים נא, יב). והנפעל וְעַם נִבְרָא יְהַלֶּל־יָֽהּ (שם קב, יח), בְּיוֹם הִבָּֽרְאָֽם (בראשית ה, ב), בְּיוֹם הִבָּרַֽאֲךָ כּוֹנָֽנוּ (יחזקאל כח, יג), וכולם ענין יצירה, אך יש הפרש ביניהם כי לשון יצירה אינו נופל אלא על דבר שיש לו ממש וצורה. ומה שאמר וְיֹצֵר רֽוּחַ־אָדָם בְּקִרְבּֽוֹ (זכריה יב, א), על יצירת כלי הגוף המקבלים כח הרוח והם המוח והלב ולשון בריאה נופל על כל דבר. ופירוש רבי סעדיה כי אמת בקרבו רצונו לומר כי הבורא בורא אותה עם שלמות צורת האדם זהו שאמר בקרבו, וכל לשון בריאה הוא התחדש הדבר וצאתו מאין ליש. וכן אמר בפסוק וְלִכְבוֹדִי בְּרָאתִיו יְצַרְתִּיו אַף־עֲשִׂיתִֽיו (ישעיה מג, ז), תחלה בראתיו הוצאתי אותו מאין יש ואחר כן יצרתיו שהעמדתיו תכונת הצורה ואחר כן עשֹיתיו שפירוש תקנתיו, כי לשון מעשה הוא תיקון הדבר והשלמתו לפיכך אמר אף עשיתיו. וענין אחר מהפעל הדגוש [פִּעֵל] וּבֵֽרֵאתָ לְךָ שָׁם (יהושע יז, טו), וּבֵרֵאתוֹ וְהָיָה לְךָ תֹּֽצְאֹתָיו (שם יז, יח), וְיָד בָּרֵא בְּרֹֽאשׁ־דֶּרֶךְ עִיר בָּרֵֽא (יחזקאל כא, כד), ענינם ברירה ובחירה. וענין אחר וּבָרֵא אֽוֹתְהֶן בְּחַרְבוֹתָם (שם כג, מז), ענינו וכרת. ודמהו אדני אבי ז"ל ללשון הערב שאומר לכריתה אל בּר"י. וכן תרגום יונתן וְיִבְזְעוּן יַתְהֶן בְּסַיְפֵיהוֹן. ויש מי שפירש מזה הענין וּבֵֽרֵאתָ לְךָ, כלומר שתכרות עצי היער ותבנה שם ערים לשבת. וכן וְאִם־בְּרִיאָה (במדבר טז, ל), ענין גזרה וכן בראשית בָּרָא, והנכון שיהיה וְאִם־בְּרִיאָה ענין יצירה כי כל דבר חדש יקרא בריאה וכן בראשית ברא, וכן בּוֹרֵא נִוב [נִיב] שְׂפָתָיִם (ישעיה נז, יט), כלומר מחדש דבר שפתים שיאמר שָׁלוֹם שָׁלוֹם לָֽרָחוֹק וְלַקָּרוֹב.  וענין אחר וְעֶגְלוֹן אִישׁ בָּרִיא מְאֹֽד (שופטים ג, יז), ענינו שמן, וכן עֲשָׂרָה בָקָר בְּרִאִים (מלכים א' ה, ג), הַבְּרִיאָה תִּזְבָּחוּ (יחזקאל לד, ג), וּבְרִיאֹת בָּשָׂר (בראשית מא, ב), ואמר בשבלים בְּרִיאוֹת וְטֹבֽוֹת (שם מא, ה) על דרך ההשאלה כלומר מלאות וטובות. בֵּין־שֶׂה בִרְיָה וּבֵין שֶׂה רָזָֽה (יחזקאל לד, כ), משפטו בריאה, אבל בא כדרך בעלי הה"א כי כן המנהג להתערב נחי הלמ"ד בעלי הה"א עם בעלי האל"ף בהרבה מקומות. וּמַֽאֲכָלוֹ בְּרִאָֽה (חבקוק א, טז), כלומר שה בריאה. והפעול הנוסף ממנו [הִפְעִיל] לְהַבְרִֽיֽאֲכֶם מֵֽרֵאשִׁית כָּל־מִנְחַת יִשְׂרָאֵל לְעַמִּֽי (שמואל א' ב, כט), כל אלו ענין שומן.

ברד    
וּבָרַד בְּרֶדֶת הַיָּעַר (ישעיה לב, יט), ובָרַד פעל עבר שהוא חציו קמץ וחציו פתח מענין בָּרָֽד, ובְּרֶדֶת שם כמו בָּרָד ואף על פי שהוא על משקל אחר והוא בפלס דְּבֶלֶת ופירושו כשיברד לא יפול הברד בעיר ולא על הזרעים כי אם ביערות שלא יזיק להם. וכן וּבַשִּׁפְלָה תִּשְׁפַּל הָעִֽיר (שם) רצונו לומר כל שפל שיהיה בעיר לא יהיה כי אם בשפה כלומר שלא השפל ולא תרד העיר מגדולתה לעולם ולא יזכר אדם בה שם שפל כי אם על השפלה שהיא העמק. נְקֻדִּים וּבְרֻדִּֽים (בראשית לא, י), שיש הם כתמים לבנים כמו ברד, וכן סוּסִים בְּרֻדִּים אֲמֻצִּֽים (זכריה ו, ג).

ברה   
בְּרוּ־לָכֶם אִישׁ (שמואל א' יז, ח), בחרו. וענין אחר וְלֹֽא־בָרָה אִתָּם לָֽחֶם (שמואל ב' יב, יז), ולא אכל עמם, וְאֶבְרֶה מִיָּדָֽהּ (שם יג, ו). והשם וַיִּתְּנוּ בְּבָרוּתִי רֹאשׁ (תהלים סט, כב). ומשקל אחר הָבִיאִי הַבִּרְיָה (שמואל ב' יג, י). והפועל הכבד [הִפְעִיל] וְתַבְרֵנִי לֶחֶם (שם יג, ה), לְהַבְרוֹת אֶת־דָּוִד לֶחֶם (שם ג, לה). וכבד אחר [פִּעִֵל] הָיוּ לְבָרוֹת לָמוֹ והוא מקור ויתכן היותו שם בפלס חָמוֹת, אחוֹת או יהיה מקובץ מן בָּרָה כמו מן אָלָה, אלוֹת וכולם הם ענין האכילה המועטת. ועל דעתי כן הוא כִּבְרַת־אֶרֶץ שהכ"ף כ"ף הדמיון ואיננה שרשית ופירושו שיעור מהלך ארץ. מן הבקר עד עת האכילה כי כן משערין הולכי הדרכים. והגאון רבינו סעדיה פירשו גם כן הכ"ף כ"ף הדמיון אבל פירש אותו במיל לפי הענין בלא חבר. בָּר וָלֶחֶם וּמָזוֹן (בראשית מה, כג) כתבנו בשרש בר.  

ברח   
וְדָוִד בָּרַח וַיִּמָּלֵט (שמואל א' יט, יח), כִּי בֹרֵחַ הֽוּא (בראשית לא, כ), וַיִּבְרַח יעקב (הושע יב, יג), וַֽיִּבְרְחוּ בְּהֵֽחָבֵֽא (דניאל י, ז). והפעל הככד [הִפְעִיל] והוא עובר הֵמָּה הִבְרִיחוּ אֶת־יוֹשְׁבֵי גַֽת (דברי הימים א' ח, יג), מְֽשַׁדֶּד־אָב יַבְרִיחַ אֵם (משלי יט, כו), וָֽאַבְרִיחֵהוּ מֵעָלָֽי (נחמיה יג, כח), וַיַּבְרִיחוּ אֶת־כָּל־הָֽעֲמָקִים (דברי הימים א' יב, טו), לֹֽא־יַבְרִיחֶנּוּ בֶן־קָשֶׁת (איוב מא, כ). ושם התאר, בְּרִיחֶהָ עַד־צֹעַר (ישעיה טו, ה). ומשקל אחר וְהֽוֹרַדְתִּי בָֽרִיחִים כֻּלָּם (שם מג, יד). ומשקל אחר וְאֵת כָּל־מִבְרָחָו [מִבְרָחָיו] בְּכָל־אֲגַפָּיו (יחזקאל יז, כא). וכתב אדני אבי ז"ל כי וַיָּקָם יוֹנָה לִבְרֹחַ תַּרְשִׁישָׁה (יונה א, ג), כִּֽי־מִלִּפְנֵי י"י הוּא בֹרֵחַ (שם א, י), אינו ענין בריחה ממש כי אין בריחה ממש אלא על סכנת נפש אך פירש לברוח במקום הזה למהר השליחות. ופירש למה היה ממהר השליחות כדי שלא יתן לו הקדוש ברוך הוא אות ומופת ויהיה סבה שישובו אנשי נינוה ותשובתם היתה גורמת כליה לישראל. וכן אמר עַל־כֵּן קִדַּמְתִּי לִבְרֹחַ תַּרְשִׁישָׁה (יונה ד, ב), והאל יתברך שהיה יודע כונתו נתן לו אות בים כי אין לך אות גדול מזה שהטילוהו בים והיו הולכים אנשי האניה לנינוה וכיון שהיה שם וראוהו שם הכירוהו ויגע הדבר אל מלך נינוה ומיד האמינו בו כאשר העידו אנשי האניה שהם הטילוהו בים. ופירש כי לשון מלפני הוא במצות המשלח וכן יֵֽצְאוּ מַלְאָכִים מִלְּפָנַי בַּצִּים (יחזקאל ל, ט), וַיֵּצֵא קַיִן מִלִּפְנֵי י"י (בראשית ד, טו), ואמר דוד וְאָנָה מִפָּנֶיךָ אֶבְרָֽח (תהלים קלט ז), ולא אמר מלפניך. וכן פירש וְעַתָּה בְּרַח־לְךָ אֶל־מְקוֹמֶךָ (במדבר כר, יא), מהר ללכת. וכן יתכן לפרש לפי פירושו צְאוּ מִבָּבֶל בִּרְחוּ מִכַּשְׂדִּים (ישעיה מח, כ), וכן וַיִּבְרְחוּ אִישׁ־לְשָׂדֵהוּ הַלְוִיִּם וְהַמְשֹׁרְרִים (נחמיה יג, י). וענין אחר לִבְרֹחַ בְּתוֹךְ הַקְּרָשִׁים (שמות לו, לג). והפעל הכבד מַבְרִחַ מִן־הַקָּצֶה אֶל־הַקָּצֶֽה (שם כו, כח). והשם וְהַבְּרִיחַ הַתִּיכֹן (שם), וַֽחֲמִשָּׁה בְרִיחִם (שם כו, כז). עַל לִוְיָתָן נָחָשׁ בָּרִחַ (ישעיה כו, א), תאר לפי שהוא מבריח הים מן הקצה אל הקצה והוא משל על המלכים התקיפים. ועוד נפרשהו בשרש נחשׁ. ויש מפרשים מזה וְהֽוֹרַדְתִּי בָֽרִיחִים כֻּלָּם (ישעיה מג, יד), כלומר קשורים בבריח ברזל ועוד נפרשנו בשרש רוח.

ברך  
וַיֹּאמֶר בּוֹא בְּרוּךְ י"י (בראשית כד, לא), בָּרוּךְ בְּנִי לַי"י (שופטים יז, ב), בְּרוּכָה אַתְּ לַֽי"י (רות ג, י), בְּרוּכִים אַתֶּם לַי"י (תהלים קמו, טו), זֶרַע בְּרוּכֵי י"י (ישעיה סה, כג), כלם תאר כי לא נבנה בנין הקל ממנו. והשם בְּרָכָה בְּקֶרֶב הָאָֽרֶץ (שם יט, כד), בִּרְכַּת י"י הִיא תַֽעֲשִׁיר (משלי י, כב), בְרָכוֹת לָעַד (תהלים כא, ז), כִּֽי־תְקַדְּמֶנּוּ בִּרְכוֹת טוֹב (שם כא, ד), בִּרְכֹת שָׁמַיִם מֵעָל בִּרְכֹת תְּהוֹם רֹבֶצֶת תָּחַת (בראשית מט, כה). והפעל הכבד [פִּעֵל] בֵּרַךְ אֶת־אַבְרָהָם בַּכֹּֽל (בראשית כד, א), וּבֹצֵעַ בֵּרֵךְ נִאֵץ י"י (תהלים י, ג), פעל עבר גם כן כי יבא בפתח ובצרי כמו שבארנו בחלק הדקדוק. וכן וּבֵרֵךְ וְלֹא אֲשִׁיבֶֽנָּה (במדבר כג, כ), פעל עבר גם כן כי פירושו וברך השם יתברך אותם ולא אשיב הברכה מהם, יְבָרֵךְ אֶת־בֵּית יִשְׂרָאֵל (תהלים קטו, יב), בָּרֵךְ י"י חֵילוֹ (דברים לג, יא), וַיְבָרֶךְ בָּרוֹךְ אֶתְכֶם (יהושע כד, י), מקור על משקל יַסֹּר יִסְּרַנִּי (תהלים קיח, יח). ומקור במשקל אחר כִּֽי־בָרֵךְ אֲבָֽרֶכְךָ (בראשית כב, יז), וְהִנֵּה בֵּרַכְתָּ בָרֵֽךְ (במדבר כג, יא), וכן הִנֵּה בָרֵךְ לָקָחְתִּי (שם כג, כ), כלומר לברך אותם לקחתי. ויש אומרים שהוא שם, וַיְבָֽרְכוּ הָעָם לְכֹל הָֽאֲנָשִׁים הַמִּֽתְנַדְּבִים לָשֶׁבֶת בִּירוּשָׁלָֽם (נחמיה יא, ב), וַיְבָֽרְכוּ כָֽל־הַקָּהָל לַֽי"י אֱלֹהֵי אֲבֹֽתֵיהֶם (דברי הימים א' כט, כ), בֵּֽרַכְנוּכֶם מִבֵּית י"י (תהלים קיח, כו). והנפעל וְנִבְרְכוּ בְךָ (בראשית כח, יד). וההתפעל וְהִתְבָּֽרֲכוּ בְזַֽרְעֲךָ (שם כו, ד), וכל הדומים להם ענינם ידוע. בֵּרַךְ נָבוֹת אֱלֹהִים (מלכים א' כא, יג), בָּרֵךְ אֱלֹהִים וָמֻֽת (איוב ב, ט), והדומים להם כנוי קללה. קַח־נָא אֶת־בִּרְכָתִי (בראשית לג, יא), מנחתי, וכן קַח־נָא בְרָכָה מֵאֵת עַבְדֶּֽךָ (מלכים ב' ה, טו), מנחה ויתכן להיות מזה מְבָרֵֽךְ אָוֶן (ישעיה סו, ג), מביא המנחה. וכן לִשְׁאָל־לוֹ לְשָׁלוֹם וּלְבָֽרֲכוֹ (דברי הימים א' ח, י), להביא לו מנחה. ואינו כן וְאָֽרוֹתִי אֶת־בִּרְכֽוֹתֵיכֶם (מלאכי ב, ב), כאשר כתב רבי יונה רק הוא ברכה ממש. והראיה שאמר וְאָֽרוֹתִי כי המארה הפך הברכה כי הברכה תוספת הטובה והמארה מגרעת הטובה. עֲשׂוּ־אִתִּי בְרָכָה (ישעיה לו, טז), פשרה ושלום, כמו וַיְבָרֶךְ יַֽעֲקֹב אֶת־פַּרְעֹֽה (בראשית מז, ז), כִּי תִמְצָא־אִישׁ לֹא תְבָֽרֲכֶנּוּ (מלכים ב' ד, כט), והדומים להם שהם ענין שאלת שלום וכולם ענין ברכה. ומה שנמצא ממנו בענין ברכת הנבראים לאל יתברך הוא כענין תהלה כמו בָּֽרֲכוּ י"י מַלְאָכָיו (תהלים קג, כ), בָּֽרֲכִי נַפְשִׁי אֶת־י"י (שם קג, כב), והדומים להם. וענין אחר וַיִּבְרַךְ עַל־בִּרְכָּיו (דברי הימים ב' ו, יג), נִבְרְכָה לִפְנֵֽי־י"י עֹשֵֽׂנוּ (תהלים צה, ו). והכבד [הִפְעִיל] וַיִּקְרְאוּ לְפָנָיו אַבְרֵךְ (בראשית מא, מג), האל"ף במקום ה"א הַבְרֵך או האל"ף למדבר, כל אחד היה קורא לפניו אַבְרֵךְ. וַיַּבְרֵךְ הַגְּמַלִּים (שם כד, יא). והשם תִּכְרַע כָּל־בֶּרֶךְ (ישעיה מה, כג), בשש נקודות, עַל־הַבִּרְכַּיִם וְעַל־הַשֹּׁקַיִם (דברים כח, לה), וְכָל־בִּרְכַּיִם תֵּלַכְנָה מָּֽיִם (יחזקאל ז, יז), וַיָּשֶׂם פָּנָיו בֵּין בִּרְכָּֽו [בִּרְכָּֽיו] (מלכים א' יח, מב), מִכְּרֹעַ עַל־בִּרְכָּיו (שם א' ח, נד), כָּֽרְעוּ עַל־בִּרְכֵיהֶם (שופטים ז, ו), והוא רפה והמסורת עליו כל לשון בִּרְכַּי בִּרְכָּיו דגש בר מן שנים רפין כָּֽרְעוּ עַל־בִּרְכֵיהֶם, הוּא בָּרֵךְ עַל־בִּרְכוֹהִי (דניאל ו, יא). וענין אחר הַבְּרֵכָה הָֽעֶלְיוֹנָה (ישעיה ז, ג), יש מפרשים המעין. והאמת כי פירוש ברכה מים מכונסין ולא מעין, וכן בדברי רבותינו ז"ל (מועד קטן ד, ע"א) הפסקות והברכות שנתמלאו מים מערב יום טוב אסור להשקות מהן בחולו של מועד, ופירוש הפסקות הם חריצים שאינם בנויים באבנים והברכות דהם חריצים שהם בנויים באבנים ובסיר ומכנסין שם מימי הגשמים או מכנסין שם מים או מושכין להם מים מן המעין. וכן בְּרֵכַת הַשֶּׁלַח לְגַן־הַמֶּלֶךְ (נחמיה ג, טו), בְּרֵכוֹת בְּחֶשְׁבּוֹן (שיר השירים ז, ה), בְּרֵכוֹת מָיִם (קהלת ב, ו). ואפשר שיהיה כמותם גַּם־בְּרָכוֹת יַעְטֶה מוֹרֶֽה (תהלים פד, ז), וכן הָֽבָה־לִּי בְרָכָה כִּי אֶרֶץ הַנֶּגֶב נְתַתָּנִי (שופטים א' טו), ואף על פי שהרי"ש קמוצה הקמץ תחת צירי וכמוהו רבים. או הוא ברכה ממש.

ברם   
וּבְגִנְזֵי בְּרֹמִים (יחזקאל כז, כד), מין ממיני הבגדים החמודות ברקמה. או יהיה שם כולל בגדים הנכבדים. וכן פירשו אדוני אבי ז"ל והביא ראיה מלשון הערב שאומרים לבגדים הנאים מברומ"ה.

ברק    
בְּרוֹק בָּרָק וּתְפִיצֵם (תהלים קמד, ו), הַֽתְשַׁלַּח בְּרָקִים וְיֵלֵכוּ (איוב לח, לה), ידוע. אֹדֶם פִּטְדָה וּבָרֶקֶת (שמות כח, יז), וּבָֽרְקַת וְזָהָב (יחזקאל כח, יג), אבן יקרה צהובה כמו זהב ונקראת כן לפי שהיא מבהיקה כמו הברק, לְמַעַן־הֱיֵה־לָהּ בָּרָק (שם כא, טו), כלומר שתהיה לה נוגה הרבה כמראה הברק, וּבָרָק מִמְּרֹֽרָתוֹ יַֽהֲלֹךְ (איוב כ, כה), הוא להב החנית שדומה לברק. וכן בְּרַק חֲנִיתֶֽךָ (חבקוק ג, יא), וּבְרַק חֲנִית (נחום ג, ג). ורבי יונה פירש וּבָרָק מִמְּרֹֽרָתוֹ על המרה האדומה והוא כיס המרה. וְאֶת־הַבַּרְקֳנִֽים (שופטים ח, ז), מין ממיני הקוצים.

ברשׁ   
תַּחַת הַֽנַּֽעֲצוּץ יַֽעֲלֶה בְרוֹשׁ (ישעיה נה, יג), בְּרוֹשׁ תִּדְהָר וּתְאַשּׁוּר (שם מא, יט), מין ממיני ארז בו"ש בלע"ז. וְהַבְּרושִׁים הָרְעָֽלוּ (נחום ב, ד), החצים או החניתות שהם עץ ברוש. ואדוני אבי ז"ל פירש הגבורים אחזתם רעדה כי הגבורים והגדולים יכנה אותם ארזים וברושים כמו שאמר וְאֶכְרֹת קוֹמַת אֲרָזָיו מִבְחוֹר בְּרֹשָׁיו (ישעיה לז, כד).
 
ברת   
רָחִיטֵנוּ [רָהִיטֵנוּ] בְּרוֹתִֽים (שיר השירים א, יז), כמו ברושים. זֹאת אוֹת־הַבְּרִית (בראשית ט, יב), וּבְרִית שְׁלוֹמִי לֹא תָמוּט (ישעיה נד, י) בְּרִית חֲדָשָֽׁה (ירמיה לא, ל), לְכָה נִכְרְתָה בְרִית (בראשית לא, מד), קיום. ויש אומרים כי התי"ו מומרת בה"א כמו שְׁבִית והוא מן וּבָרֵא אֽוֹתְהֶן (יחזקאל כג, מז), ואף על פי שכתוב באל"ף ענינו כריתה.

בשׁל   
כִּי בָשַׁל קָצִיר (יואל ד, יג), גַּם־בָּֽשְׁלוּ עֲצָמֶיהָ (יחזקאל כד, ה). והתאר וּבָשֵׁל מְבֻשָּׁל בַּמָּיִם (שמות יב, ט), אֶת־הַזְּרֹעַ בְּשֵׁלָה (במדבר ו, יט) והכבד [פִּעֵל] וּבִשְּׁלוּ בָהֶם (זכריה יד, כא), וּבִשַּׁלְתָּ וְאָכַלְתָּ (דברים טז, ז), וּבִכְלִי הַבָּקָר בִּשְּׁלָם הַבָּשָׂר (מלכים א' יט, כא), פירוש בשל להם, בַּשְּׁלוּ אֶת־הַבָּשָׂר (ויקרא ח, לא), לא תְבַשֵּׁל גדי (דברים יד, כא). ושלא נזכר פעלו ממנו [פֻּעַל] וְאִם־בִּכְלִי נְחשֶׁת בֻּשָּׁלָה (ויקרא ו, כא), אֲשֶׁר תְּבֻשַּׁל־בּוֹ (שם). והשם לקדרות וּמְבַשְּׁלוֹת עָשׂוּי מִתַּחַת הַטִּירוֹת סָבִֽיב (יחזקאל מו, כג). או יהיה מבשלות מקום העשוי לבשל שם. וכן תרגם יונתן וַאֲתַר מְתַקֵן לְבַשָׁלָא עֲבִיד מִלְרַע לְנִדְבָּכַיָא. אֵלֶּה בֵּית הַֽמְבַשְּׁלִים (שם מו, כד), פירוש בתי הטבחים שהיו מבשלים שם באותן הבתים. ואמר בֵּית במקום בָּתֵּי ורבים כמהו במקרא יחיד במקום רבים. וכן אמר לֹֽא־תֵשֵׁב אִשָּׁה לִי בְּבֵית דָּוִיד מֶֽלֶךְ־יִשְׂרָאֵל כִּי־קֹדֶשׁ הֵמָּה (דברי הימים ב' ח, יא) אמר בְּבֵית דָּוִיד כמו בְּבָתֵּי דוד ואמר בְּבֵית דָּוִיד על דרך כלל ואמר כי קדש המה על דרך פרט וכן אמר אֲשֶׁר־בָּאָה אֲלֵיהֶם אֲרוֹן י"י (שם), ואף על פי שלא היה הארון כי אם באחד מהבתים נקדשו כל הבתים ואמר כי לא תשׁב שם לו אשה. וכבד אחר [הִפְעִיל] הִבְשִׁילוּ אַשְׁכְּלֹתֶיהָ (בראשית מ, י), והכל ענין אחד כי בשול הפירות כמו בשול הבשר כמו שאין ראוי לאכול הבשר קודם שיתבשל כן אין ראוי לאכול הפירות קודם שיתבשלו אלא שבשול הפירות הוא בשול הטבע ובשול הבשר וכיוצא בו הוא בשול המעשה. וכל לשון בשול בשר הכתוב במקרא הוא על ידי מים על האש אבל אחד מצאנו שענינו צלי והוא וַֽיְבַשְּׁלוּ הַפֶּסַח בָּאֵשׁ כַּמִּשְׁפָּט (דברי הימים ב' לה, יג), שפירושו ויצלו.    

בשֹם   
וּקְנֵה־בֹשֶׂם (שמות ל, כג) לֹא־בָא כַבֹּשֶׂם הַהוּא (מלכים א' י, י), וְאֶת־הַבֹּשֶׂם וְאֶת־הַשָּׁמֶן (שמות לה, כח). ומשקל אחר וְקִנְּמָן־בֶּשֶׂם מַֽחֲצִיתוֹ (שם ל, כג), בשש נקודות. ומשקל שלישי אָרִיתִי מוֹרִי עִם־בְּשָׂמִי (שיר השירים ה, א) והקבוץ בְּשָׂמִים רֹאשׁ (שמות ל, כג), והוא מקובץ מאחד מהשלשה המשקלים. ובאור דקדוקם תמצא בשער דקדוק השמות.

בשׁס   
יַעַן בּֽוֹשַׁסְכֶם עַל־דָּל (עמוס ה, יא), אין למלה הזאת חבר וענינה לפי מקומה עמסכם והטריחכם על דל. או ענין מרמס. וכבר כתבנו בו ענין אחר בשרש בוס. 

בשֹר   
וִיבָרֵךְ כָּל־בָּשָׂר (תהלים קמה, כא) וְלֹֽא־יִכָּרֵת כָּל־בָּשָׂר (בראשית ט, יא), שם כלל. ופירשו מזה וּבְשַׂר־קֹדֶשׁ יַעַבְרוּ מֵֽעָלָיִךְ (ירמיה יא, טו), כלומר ואנשי קדש יעברו מעליך. ושם פרט אַךְ עַצְמִי וּבְשָׂרִי אָתָּה (בראשית כט, יד), עֶצֶם מֵֽעֲצָמַי וּבָשָׂר מִבְּשָׂרִי (שם ב, כג), וּבָשָׂר כִּי־יִֽהְיֶה בֽוֹ־בְעֹרוֹ (ויקרא יג, יח), בְּעוֹר־הַבָּשָׂר (שם יג, ג), הבשר העליון החיצון יקרא עור כנגד הבשר אשר תחתיו הפנימי. ויקרא גם כן העליון בעצמו בשר ורוצה בו העור לבדו והוא אמרו דָּבְקָה עַצְמִי לִבְשָׂרִֽי (תהלים קב, ו), רוצה לומר לעורי כענין צָפַד עוֹרָם עַל־עַצְמָם (איכה ד, ח), ומה שאמר בְּעוֹרִי וּבִבְשָׂרִי דָּֽבְקָה עַצְמִי (איוב יט, כ), רוצה לומר כי שניהם העור והבשר שבו לאחד ואין בו אלא העור העליון שהעצם דבקה בו. וכן יזכר העור בכלל הבשר והעור יֹאכַל בַּדֵּי עוֹרוֹ (שם יח, יג), כאלו אמר בדי גופו. והקבוץ חַיֵּי בְשָׂרִים לֵב מַרְפֵּא (משלי יד, ל) וּמִבְּשָׂרְךָ לֹא תִתְעַלָּֽם (ישעיה נח, ז), רוצה לומר מקרוביך כי קרובו של אדם כבשרו הוא כמו שאמר אַךְ עַצְמִי וּבְשָׂרִי אָתָּה (בראשית כט, יד). ויבא לכנוי הערוה לזכר גִּדְלֵי בָשָׂר (יחזקאל טז, כו), אֲשֶׁר בְּשַׂר־חֲמוֹרִים בְּשָׂרָם (שם כג, כ), כִּי יִֽהְיֶה זָב מִבְּשָׂרוֹ (ויקרא טו, ב), רָר בְּשָׂרוֹ אֶת־זוֹבוֹ אֽוֹ־הֶחְתִּים בְּשָׂרוֹ מִזּוֹבוֹ (שם טו, ג). וכנוי לערות הנקבה דָּם יִהְיֶה זֹבָהּ בִּבְשָׂרָהּ (שם טו, יט). וענין אחר אֲשֶׁר בִּשַּׂר אֶת־אָבִי (ירמיה כ, טו), רַגְלֵי מְבַשֵּׂר (ישעיה נב, ז), וַיַּעַן הַֽמְבַשֵּׂר וַיֹּאמֶר נָס יִשְׂרָאֵל לִפְנֵי פְלִשְׁתִּים (שמואל א' ד, יז), מְבַשֵּׂר טוֹב (ישעיה נב, ז), מְבַשֶּׂרֶת צִיּוֹן (שם מ, ט), מְבַשֶּׂרֶת יְרֽוּשָׁלָם (שם), פירוש את ציון המבשרת ואת ירושלם הרימי בכח קולך ובשרי ערי יהודה ואמרי להם הנה אלהיכם. כִמְבַשֵּׂר בְּעֵינָיו (שמואל ב' ד, י), פירוש כמְבַשֵּׂר טוֹב. וההתפעל יִתְבַּשֵּׂר אֲדֹנִי הַמֶּלֶךְ (שם ב, יח, לא). והשם אִישׁ בְּשֹׂרָה אַתָּה (שם ב' יח, כ), אֲשֶׁר לְתִתִּי־לוֹ בְּשֹׂרָֽה (שם ב' ד, י), פירוש אשר חשב שאתן לו שכר בשורה, מספר החדשות על טוב או על רע יקרא מְבַשֵֹר לפיכך אמר וּתְהִלּוֹת י"י יְבַשֵּֽׂרוּ (ישעיה ס, ו), כי הם יהיו חדשים בסיפור תהלות י"י כי ישראל הם שהתיחדו בסיפור תהלות י"י עד אותו הזמן. נַחַל הַבְּשׂוֹר (שמואל א' ל, ט), שם מקום ידוע אצלכם.


בת   
וַֽאֲשִׁיתֵהוּ בָתָה (ישעיה ה, ו). והנכון כי שרש בָּתָה בּוּת בשקל קָמָה ונבלע הנח בדגש בקבוץ בְּנַֽחֲלֵי הַבַּתּוֹת (שם ז, יט), ענין שממה. אַלְפַּיִם בַּת יָכִֽיל (מלכים א' ו, כו), וְאֵֽיפַת־צֶדֶק וּבַת־צֶדֶק יְהִי לָכֶֽם (יחזקאל מה, י), מדה ידועה והיא כמדת האיפה שכך כתוב הָֽאֵיפָה וְהַבַּת תֹּכֶן אֶחָד יִֽהְיֶה (שם מה, יא), אבל האיפה מדת היבש ובת מדת הלח והבת עשירית החמר. וכן האיפה כמו שאמר מַעְשַׂר הַחֹמֶר הַבָּת וַֽעֲשִׂירִת הַחֹמֶר הָֽאֵיפָה (שם). וכן אמר עֲשֶׂרֶת צִמְדֵּי־כֶרֶם יַֽעֲשׂוּ בַּת אֶחָת וְזֶרַע חֹמֶר יַֽעֲשֶׂה אֵיפָֽה (ישעיה ה, י). והקבוץ כִּֽי־עֲשֶׂרֶת הַבַּתִּים חֹֽמֶר (יחזקאל מה, יד), וְיַיִן בַּתִּים עֶשְׂרִים אֶלֶף (דברי הימים ב' ב, ט), בדגש. 

בתל   
בְּתוּלָה וְאִישׁ לֹא יְדָעָהּ (בראשית כד, טז), הַבְּתוּלֹת הַיָּפוֹת (עמוס ח, יג). והשם לא יפרד לֹֽא־מָצָאתִי לְבִתְּךָ בְּתוּלִים (דברים ככ, יז), וְאֵלֶּה בְּתוּלֵי בִתִּי (שם), וְאֶבְכֶּה עַל־בְּתוּלַי אָנֹכִי וְרֵעֹיתָֽי [וְרֵעוֹתָֽי] (שופטים יא, לז), ידוע. ומזה הענין קראו רבותינו (נדה ח, ע"ב) לאדמה שלא נתחרשה מעולם קרקע בתולה היתה שלא עבדוה מעולם. ועוד אמרו (אהלות פרק טז, משנה ד) עד שמגיע לסלע או לבתולה, כך אשה שלא נבעלה נקראה בתולה.

בתק   
וּבִתְּקוּךְ בְּחַרְבוֹתָֽם (יחזקאל טז, מ), [פִּעֵל] ענינו תקיעת החרב בגוף האדם. 

בתר   
וְאֶת־הַצִּפֹּר לֹא בָתָֽר (בראשית טו, י). והכבד [פִּעֵל] וַיְבַתֵּר אֹתָם בַּתָּוֶךְ (שם). והשם עַל־הָרֵי בָֽתֶר (שיר השירים ב, יז), וַיִּתֵּן אִישׁ־בִּתְרוֹ (בראשית טו, י). והקבוץ בתרים וַיַּֽעַבְרוּ בֵּין בְּתָרָֽיו (ירמיה לד, יח), ענין חלק.

ואשר הם בני ארבע אותיות


בדלח    
וְעֵינוֹ כְּעֵין הַבְּדֹֽלַח (במדבר יא, ז), שָׁם הַבְּדֹלַח וְאֶבֶן הַשֹּֽׁהַם (בראשית ב, יב). והיא אבן יקרה ואומרים שהיא יהלום. ויש אומרים שהיא אבן לבנה עגולה שנוקבין אותה ומחברין ממנה אבנים ועושים מהן ענק. 

בלעד  
בִּלְֽעֲדֵי אֶחֱזֶה אַתָּה הֹרֵנִי (איוב לד, לב), בִּלְעָדָי אֱלֹהִים יַֽעֲנֶה (בראשית מא, טז), וּבִלְעָדֶיךָ לֹֽא־יָרִים אִישׁ אֶת־יָדוֹ (שם מא, מד), כמו זולת, זולתי, זולתך. ואין תוכן המלה שתאמר בלשון יחיד כי אם בלשון רבים. ותכנס עליה מ"ם השמוש מִֽבַּלְֽעֲדֵי מִזְבַּח י"י אֱלֹהֵֽינוּ (יהושע כב, יט), ואף על פי שיספיק מבלי המ"ם כמו עם המ"ם עשו זה לתוספת באור כמו שהכניסו אות השמוש על תּוֹךְ ויספיק בזולתה, בִּלְעָדַי רַק אֲשֶׁר אָֽכְלוּ הַנְּעָרִים (בראשית יד, כד), היו"ד אינה לכנוי המדבר אף על פי שהיא נראית הנה כמהו מצאנו הרבה יו"ד הרבים נראית כמו וְקָרַֽע לוֹ חַלּוֹנָי (ירמיה כב, יד), וַֽחֲשׂוּפַי שֵׁת (ישעיה כ, ד), וְאֹֽרְגִים חוֹרָֽי (שם יט, ט), עַל כָּל־אַצִּילֵי יָדַי (יחזקאל יג, יח), יוֹצֵר גֹּבַי (עמוס ז, א), וְשָׂרַי בְּיִשָּׂשּׂכָר (שופטים ה, טו). והחכם רבי אברהם אבן עזרא פירש היו"ד לכנוי כלומר אך בלעדי לקחו והוא מה שאכלו הנערים. 

בליעל    
כבר כתבנו אותו בשרש בל כי היא מלה מורכבת.

בעבע  
לִשְׁחִין פֹּרֵחַ אֲבַעְבֻּעֹת (שמות ט, ט), כבר זכרנוהו בשרש בָּעָה. 

בעליל  
בַּֽעֲלִיל לָאָרֶץ (תהלים יב, ז), שם מן בָּעַל בפלס סַגְרִיר מן סָגַר ופירושו אדון לארץ. ועוד נפרשנו בשרש עָלַל.

בקבוק  
וְקָנִיתָ בַקְבֻּק יוֹצֵר חָרֶשׂ (ירמיה יט, א), הוא כלי חרש או זולתו שפיו צר. ולפיכך נקרא בקבוק כי כאשר שותה בו האדם או שופך ממנו עושה בקבוק. ובלשון לע"ז ויון וישמעאלים שמו בוקא"לי.

ברבר  
וּבַרְבֻּרִים אֲבוּסִֽים (מלכים א' ה, ג), עופות פטומים עומדים על האבוס תמיד. וכן אמר המתרגם וְעוֹפַיָא פַּטִימַיָא. והעוף המסורס הוא שיתפטם ביותר. ובויקרא רבה מהו וברבורים אבוסים? רבי ברכיה בשם רבי רבי יהודה אמר מיני ברבריא רבנן אמרו עוף טהור ומעולה הוא והיה בא מברבריא והיה עולה על שלחן שלמה בכל יום (ילקוט מלכים ד, רמז קע"ו בשם פסיקתא).  

ברזל  
בַּרְזֶל בָּאָה נַפְשֽׁוֹ (תהלים קה, יח), בכבל ברזל ואמר נפשו כי הנפש מעונה בענוי הגוף. וכן אֲסִירֵי עֳנִי וּבַרְזֶֽל (שם קז, י) פירוש כבלי ברזל, יִמָּלֵא בַרְזֶל וְעֵץ חֲנִית (שמואל ב' כג, ז), פירוש ברזל לכרות הקוצים כמו קרדום או גרזן וכיוצא בהם. וכן וְאֶת־הַבַּרְזֶל נָפַל אֶל־הַמָּיִם (מלכים ב' ו, ה) רצונו לומר הגרזן שכרתין בו העצים ובלע"ז מניר"ה.

נשלמה אות הבי"ת

א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

אות הגימ"ל

גג    גאה    גאל    גב    גבא    גבה    גבח    גבל    גבן    גבע  גבר   גבשׁ    גד    גדד    גדה   גדל    גדע    גדף    גדר    גדשׁ    גה    גהה    גהר    גו    גוב    גוד    גוה    גוז    גוח    גוי    גול    גוע    גוף    גור    גושׁ    גזז    גזל    גזם    גזע    גזר    גחל    גחן    גיא    גיד    גיל    גיף    גיר    גלל    גלב    גלד    גלה    גלח    גלם    גלע    גלשׁ    גם    גמא    גמד    גמה    גמל    גמץ    גמר    גן    גנן    גנב    גנז    געה    געל    גער    געשׁ    גף    גפן    גפר    גרר    גרב    גרד    גרה    גרז    גרל    גרם    גרן    גרס    גרע    גרף    גרשׁ    גרשֹ    גשׁשׁ    גשׁם    גת    גבעל    גזבר    גלמד    גנזך    גרגר                                                                                                                                                                                                                                               



גג  
וְהִיא עָלְתָה עֲלֵיהֶם עַל־הַגָּֽג (יהושע ב, ח), וְעָשִׂיתָ מַֽעֲקֶה לְגַגֶּךָ (דברים כב, ח), אֶת־גַּגּוֹ וְאֶת־קִֽירֹתָיו (שמות ל, ג), והוא מכונה בלשון זכר כמו שאמר כִּֽי־יִפֹּל הַנֹּפֵל מִמֶּֽנּוּ (דברים כב, ח). והקבוץ בלשון נקבות יִהְיוּ כַּֽחֲצִיר גַּגּוֹת (תהלים קכט, ו), כִּֽי־עָלִית כֻּלָּךְ לַגַּגּֽוֹת (ישעיה כב, א).

גאה   
כִּֽי־גָאֹה גָּאָה (שמות טו, א), כִּֽי־גָאוּ הַמַּיִם (יחזקאל מז, ה), וְיִגְאֶה כַּשַּׁחַל תְּצוּדֵנִי (איוב י, טז), פירוש וירבה החולי וכשחל הצודני. הֲיִגְאֶה־גֹּמֶא (שם ח, יא), פירוש היגדל. וכולם מענין גאה וגאון כי הוא הגודל והרוממות. עַל כָּל־גֵּאֶה וָרָם (ישעיה ב, יב), וּרְאֵה כָל־גֵּאֶה (איוב מ, יא), שָׁמַעְנוּ גְאוֹן־מוֹאָב גֵּא מְאֹד (ישעיה טז, ו) והקבוץ בֵּית גֵּאִים (משלי טו, כה), הבוז לִגְאֵיוֹנִים (תהלים קכג, ד), כמו לגאים ואם הוא שתי מלות ענינו מלה אחת כמו עֶגְלָה יְפֵֽה־פִיָּה (ירמיה מו, כ), והיו"ד הנראית בו למ"ד הפעל תמורת ה"א עַל כָּל־גֵּאֶה וָרָם כמו עליונים אלא שנשתנו תנועותיו מפני אות הגרון. ובכתיב הוא מלת אחת והוא הענין המפורש. ובא הקרי בשתי מלות להוסיף בו ענין כי גאי הוא גֵּאִים וְיוֹנִים מענין הָעִיר הַיּוֹנָֽה (צפניה ג, א), חֶרֶב הַיּוֹנָֽה (ירמיה מו, טז), שהוא ענין וְלֹא תוֹנוּ אִישׁ אֶת־עֲמִיתוֹ (ויקרא כה, יז). ובחסרון הה"א שָׁמַעְנוּ גְאוֹן־מוֹאָב גֵּא מְאֹד. והשם גֵּאָה וְגָאוֹן (משלי ח, יג). ובהראות למ"ד הפעל בוי"ו גַּֽאֲוָה אֲפִיקֵי מָֽגִנִּים (איוב מא, ז), גַּֽאֲוָתוֹ וּגְאוֹנוֹ (ישעיה טז, ו). ומשקל אחר בנוח למ"ד הפעל גֵּאוּת לָבֵשׁ (תהלים צג, א), אַתָּה מוֹשֵׁל בְּגֵאוּת הַיָּם (שם פט, י). ומשקל אחר לִפְנֵי־שֶׁבֶר גָּאוֹן (משלי טז, יח), אֶת־גְּאוֹן יַֽעֲקֹב (תהלים מז, ה), בִּגְאוֹן גַּלֶּֽיךָ (איוב לח, יא). והקבוץ בְּיוֹם גְּאוֹנָֽיִךְ (יחזקאל טז, נו). מִפְּנֵי גֵוָה (ירמיה יג, יז), נזכרנה עוד בשרש גָּוָה. 

גאל   
גָּאַל י"י עַבְדּוֹ יַֽעֲקֹֽב (ישעיה מח, כ), גְּאַל־לְךָ אַתָּה אֶת־גְּאֻלָּתִי (רות ד, ו), וּבָא גֹֽאֲלוֹ הַקָּרֹב אֵלָיו (ויקרא כה, כה), מִֽגֹּֽאֲלֵנוּ הֽוּא (רות ב, כ), לפי שלקרוב משפט הגאולה נקרא גואל. והנפעל אֽוֹ־הִשִּׂיגָה יָדוֹ וְנִגְאָֽל (ויקרא כה, מט), וְאִם־לֹא יִגָּאֵל בְּאֵלֶּה (שם כה, נד). והשם וּלְךָ הַגְּאֻלָּה (ירמיה לב, ח). ויש מפרשים וַֽאֲשֶׁר יִגְאַל מִן־הַֽלְוִיִּם (ויקרא כה, לג), אשר יקנה, כלומר אם יקנה אדם מהלוים בית עיר חומה לא יחלט לשנה כמו מישראל אלא יצא ביובל אם לא גאלו בבתים. ויש לפרשו לשון גאולה, לפי שאמר גְּאֻלַּת עוֹלָם תִּהְיֶה לַֽלְוִיִּֽם (שם כה, לב), יכול לא דבר הכתוב אלא בישראל שלקח מיד לוי שיש ללוי לגאול לעולם אבל לוי שלקח מלוי לא יגאל לעולם לפיכך אמר וַֽאֲשֶׁר יִגְאַל מִן־הַֽלְוִיִּם כלומר לוי גואל מיד לוי גאלת עולם ואם לא גאלו ויצא ממכר בית ועיר אחוזתו ביובל. וענין אחר הוֹי מֹֽרְאָה וְנִגְאָלָה (צפניה ג, א), מלרע והוא נפעל עומד. ופועל הכבד [פִּעֵל] בַּמֶּה גֵֽאַלְנוּךָ (מלאכי א, ז), לֶחֶם מְגֹאָל (שם). ושלא נזכר פועלו [פֻּעַל] וַיְגֹֽאֲלוּ מִן־הַכְּהֻנָּֽה (נחמיה ז, סד), והמורכב ממנו עם הנפעל נְגֹֽאֲלוּ בַדָּם (ישעיה נט, ג), והתאר גָּֽאֳלֵי הַכְּהֻנָּה (נחמיה יג, כט), בפלס תָּאֳמֵי צְבִיָּֽה (שיר השירים ז, ד), וההתפעל אֲשֶׁר לֹֽא־יִתְגָּאַל בְּפַת־בַּג הַמֶּלֶךְ (דניאל א, ח). וכבד אחר [הִפְעִיל] וְכָל־מַלְבּוּשַׁי אֶגְאָֽלְתִּי (ישעיה סג, ג), משפטו הִגְאָלְתִּי האל"ף תמורת ה"א הבנין. והפעל הקל מזה הענין יִגְאָלֻהוּ חשֶׁךְ וְצַלְמָוֶת (איוב ג, ה), כלם ענין טנוף ולכלוך. ויש מפרשים יִגְאָלֻהוּ חשֶׁךְ וְצַלְמָוֶת מענין מִֽגֹּֽאֲלֵנוּ הֽוּא (רות ב, כ), כלומר יהיו קרוביו החשך והצלמות. ויש מפרשים מזה וַיְגֹֽאֲלוּ מִן־הַכְּהֻנָּֽה (נחמיה ו, סד), גאלה הכהנה, והוא הפך הענין כמו מַשְׁרִישׁ וּמִשָׁרֵשׁ כן גּוֹאֵל הוא הקרוב וּמִגֹאֵל הוא שנתרחק מן הקרבה והמשפחה והם נתרחקו שלא מצאו כתב היחש.

גב  
וְזֶה גַּב הַמִּזְבֵּֽחַ (יחזקאל מג, יג), עַל־גַּבִּי חָרְשׁוּ חֹרְשִׁים (תהלים קכט, ג), וְגַבֵּיהֶן וְגֹבַהּ לָהֶם (יחזקאל א, יח), וְגַבֹּתָם מְלֵאֹת עֵינַיִם (שם). אֽוֹ־גִבֵּן אוֹ־דַק (ויקרא , כא, כ), מי שגבו כפופה ויש לו חטוטרת על גבו יקרא גבן והנו"ן נוספת. וכן הָרִים גַּבְנֻנִּים (תהלים סח, יז), ההרים השפלים, כי הגבן מפני כפיפות גבו הוא שפל קצר קומה וכן ההרים השפלים נקראו גבנונים. ועוד כי נכפפה קומתן ורעשו וחרדו ביום מתן תורה כמו שאמר אֶרֶץ רָעָשָׁה גַּם־שָׁמַיִם נָטָפוּ (שופטים ה, ד), הָרִים נָֽזְלוּ מִפְּנֵי י"י (שם ה, ה), ואמר וַיֶּֽחֱרַד כָּל־הָהָר מְאֹֽד (שמות יט, יח). וְאֵת גַּבֹּת עֵינָיו (ויקרא יד, ט), הגבות אשר על העינים. ויתכן להיות מזה אֽוֹ־גִבֵּן אוֹ־דַק. ותרגום ירושלמי מפרש דְּגָבִינוֹי חַפְיַין עֵינוֹי, פירוש שגבות עיניו מכסות עניו כל כך הם גדולות. והנכון והישר עוד בעיני שעקר כלם לשון גבהות כי בכל דבר הפנים העליונים שלו יקראו גב, וכן גב המזבח וַתִּבְנִי־לָךְ גָּב (יחזקאל טז, כג), וכמו שאמר וַתַּֽעֲשִׂי־לָךְ רָמָה (שם). וכן הגבן נקרא כן לפי ששדרתו כפופה הנה שבה שדרתו עליונה כמו גב הבהמה לפיכך אמר על גבי חרשו חורשים כלומר שמוני כפוף ומדרס לפניהם. וכן הָרִים גַּבְנֻנִּים. פירוש גבוהים כי ההרים יש להם גב גבוה באמצעם ומשופעים מכאן ומכאן. ואמר למה תרצדון הרים גבנונים כלומר אף על פי שאתם גבוהים אין הבחירה בכם כי זה ההר חמד אלהים לשבתו. וכן נקראו גבות עינים לפי שהם גב לעינים. והנכון כי שרש כל אלה גָּבַב והדגש יוכיח ונפל ממלת גבנונים להקל.

גבא  
וְלַחְשׂף מַיִם מִגֶּֽבֶא (ישעיה ל, יד), בשש נקודות והקבוץ גבאים, בִּצֹּאתָו [בִּצֹּאתָיו] וּגְבָאָיו (יחזקאל מו, יא), מקוה מים. ותרגום בּוֹר (בראשית לז, כח) גֻּבָּא. 

גבה  
לֹא־גָבַהּ לִבִּי וְלֹא־רָמוּ עֵינַי (תהלים קלא, א), עַל־כֵּן גָּֽבְהָא קֹֽמָתוֹ (יחזקאל לא, ה), באל"ף תמורת ה"א, וַיִּגְבַּהּ י"י צְבָאוֹת (ישעיה ה, טז), וַתִּגְבְּהֶינָה וַתַּֽעֲשֶׂינָה תֽוֹעֵבָה לְפָנָי (יחזקאל טז, נ), כמו וַתִּגְבַּֽהְנָה. ובא כן לזווג עם מלת ותעשינה ואף על פי כן נכון הוא בלשון כמו תְּבֹאֶינָה (תהלים מה, טז), וַתָּבֹאנָה (בראשית מא, כא). והתאר הִשְׁפַּלְתִּי עֵץ גָּבֹהַ (יחזקאל יז, כד), וְעֵינֵי גְבֹהִים תִּשְׁפַּֽלְנָה (ישעיה ה, טו), אַל־תַּרְבּוּ תְדַבְּרוּ גְּבֹהָה גְבֹהָה (שמואל א, ב, ג), פירוש אמרה גבוהה. ומשקל אחר תּֽוֹעֲבַת י"י כָּל־גְּבַהּ־לֵב (משלי טז, ה), גְּֽבַהּ־עֵינַיִם (תהלים קא, ה), מִגְּבַהּ־רֽוּחַ (קהלת ז, ח), ואפשר שהוא ממשקל גָּבֹהַּ, אבל מפני כובד קריאת הה"א מפני המקף חסרו הקבוץ מן הבי"ת. והשם עֵינֵי גַּבְהוּת אָדָם (ישעיה ב, יא). ומשקל אחר גֹּבַהּ שָׁמָיִם (איוב כב, יב), וְלִפְנֵי כִשָּׁלוֹן גֹּבַהּ רֽוּחַ (משלי טז, יח), וַיֵּרָא בְגָבְהוֹ (יחזקאל יט, יא). והקבוץ גָּבְהֵי שָׁמַיִם (איוב יא, ח). ומשקל אחר אַל־תַּבֵּט אֶל־מַרְאֵהוּ וְאֶל־גְּבֹהַּ קֽוֹמָתוֹ (שמואל א' טז, ז), בשקל בִּגְדֹל זְרֽוֹעֲךָ (שמות טו, טז). והפעל הנוסף [הִפְעִיל] מַגְבִּיהַּ פִּתְחוֹ (משלי יז, יט), או הַגְבֵּהַּ לְמָֽעְלָה (ישעיה ז, יא), אִם־תַּגְבִּיהַּ כַּנֶּשֶׁר (עבדיה א, ד), כולם ענינם ידוע. ופירוש אִם־תַּגְבִּיהַּ כַּנֶּשֶׁר אם תגביה קנך כנשר. או יהיה פעל עומד, וכן הַֽמַּגְבִּיהִי לָשָֽׁבֶת (תהלים קיג, ה), והיו"ד נוספת וכן הַמַּשְׁפִּילִי (שם קיג, ו).

גבח  
גִּבֵּחַֽ הוּא טָהוֹר הֽוּא (ויקרא יג, מא), בְּקָֽרַחְתּוֹ אוֹ בְגַבַּחְתּוֹ (שם יג, מב), בַקָּרַחַת אוֹ בַגַּבַּחַת (שם), הגבחת הוא מקום שלא היה בו שער אבל קרחת הוא שהיה בו שער ונמרט. וכן גבחת הבגד שעדיין הבגד חדש ואין בו שער מפני הצרעת אבל קרחת הבגד שנמרט שער שבו מפני ישנו והצרעת בו. וכן אמר התרגום בְּקָֽרַחְתּוֹ אוֹ בְגַבַּחְתּוֹ שאמר על הבגד בשחיקותיה או בחרתותיה. וכן פירשו בספרא (פרשה תזריע פרק טו, ח) בקרחתו אלו השחקים בגבחתו אלו החדשים. ושם פירשו קרחת וגבחת הראש ואמרו איזו קרחת ואיזו גבחת? מן הקדקד שופע לאחוריו זו היא קרחת מן הקדקד שופע לפניו זו היא גבחת.

גבל  
לֹא תַסִּיג גְּבוּל רֵֽעֲךָ (דברים יט, יד), וּגְבוּלָהּ אֶל־שְׂפָתָהּ סָבִיב (יחזקאל מג, יג), גבול האמה כלומר המסגרות סביב תהיה זרח. והקבוץ שֹׁד וָשֶׁבֶר בִּגְבוּלָיִךְ (ישעיה ס, יח). והפעל ממנו אֲשֶׁר גָּֽבְלוּ רִֽאשֹׁנִים (דברים יט, יד), וְהַיַּרְדֵּן יִגְבֹּֽל־אֹתוֹ (יהושע יח, כ), וְגַם־חֲמָת תִּגְבָּל־בָּהּ (זכריה ט, ב), פירוש תהיה לה גבול. והכבד [הִפְעִיל] וְהִגְבַּלְתָּ אֶת־הָעָם (שמות יט, יב), הַגְבֵּל אֶת־הָהָר (שם יט, כג), פירוש תשים גבול. והתאר מִגְבָּלֹת תַּֽעֲשֶׂה אֹתָם (שם כח, יד) בפלס וְהֶֽעָרִים הַמִּבְדָּלוֹת (יהושע טז, ט). והשם בלשון נקבה וְכֻסֶּמֶת גְּבֻלָתֽוֹ (ישעיה כח, כו), והקבוץ גְּבֻלוֹת יַשִּׂיגוּ (איוב כד, ב). ובמשקל אחר שַֽׁרְשֹׁת גַּבְלֻת (שמות כח, כב) בפלס עַבְדּוּת. וַיִּֽפְסְלוּ בֹּנֵי שְׁלֹמֹה וּבֹנֵי חִירוֹם וְהַגִּבְלִים (מלכים א' ה, ל), הם פוסלי האבן בקו ומדה כמו שפוסלין פנות הבית בקו ובמדה ונותנין חוט של סיקרא בסוף מדתם או משרטטין בשרטוט ומשם יפסלו האבן והוא מענין גבול כלומר ששמים גבול למדת האבן. ומפרשים פירשו גִּבְלִים אנשׁי גְּבַל שהיו אומני אבן. וכן זִקְנֵי גְבַל וַֽחֲכָמֶיהָ הָיוּ בָךְ מַֽחֲזִיקֵי בִּדְקֵךְ (יחזקאל כז, ט), שהיו אומני אבן.

גבן  
הֲלֹא כֶֽחָלָב תַּתִּיכֵנִי וְכַגְּבִנָּה תַּקְפִּיאֵֽנִי (איוב י, י), ידוע. ורבי יונה הביא בזה השרש אֽוֹ־גִבֵּן אוֹ־דַק (ויקרא כא, כ), הָרִים גַּבְנֻנִּים (תהלים סח, יז). וכבר כתבנום בשרש גב והוא הנכון. 

גבע  
בְּגֶבַע בִּנְיָמִן (שמואל א' יג, טז), בסגול. ובה"א הנקבה גִּבְעָה ובסמוך גִּבְעַת שָׁאֽוּל (שם א' טו, לד), גִּבְעַת הָֽעֲרָלֽוֹת (יהושע ה, ג). והרבות הֶֽהָרִים וְהַגְּבָעוֹת (ישעיה נה, יב). וגבעה כמו הר אבל אינה גבוהה כמו ההר. וענין אחר וּמִגְבָּעוֹת תַּֽעֲשֶׂה לָהֶם (שמות כה, מ), הם הכובעים שמשימין על הראש לתפארת. וענין אחר וַיִּמָּצֵא הַגָּבִיעַ (בראשית מד, יב), וְאֶת־גְּבִיעִי גְּבִיעַֽ הַכֶּסֶף (שם מד, ב), שְׁלֹשָׁה גְבִעִים מְשֻׁקָּדִים (שמות כה, לג), וּבַמְּנֹרָה אַרְבָּעָה גְבִעִים (שם כה, לד), הָאִישׁ אֲשֶׁר נִמְצָא הַגָּבִיעַ בְּיָדוֹ (בראשית מד, יז), והוא כמו כוס אבל הוא עשוי בתכונה אחרת, והוא שאמר גְּבִעִים מְלֵאִים יַיִן וְכֹסוֹת (ירמיה לה, ה).

גבר  
גָּבַר חַסְדּוֹ עַל־יְרֵאָֽיו (תהלים קג, יא), בִּרְכֹת אָבִיךָ גָּֽבְרוּ (בראשית מט, כו), וְהַמַּיִם גָּֽבְרוּ (בראשית ז, יט), מֵֽאֲרָיוֹת גָּבֵֽרוּ (שמואל ב' א, כג), בצרי בעבור ההפסק, כִּי־לֹא בְכֹחַ יִגְבַּר־אִֽישׁ (שמואל א' ב, ט), כִּי יְהוּדָה גָּבַר בְּאֶחָיו (דברי הימים א' ה, ב), גַּם־גָּבְרוּ חָֽיִל (איוב כא, ז), פירוש גם גברו בחיל. וההתפעל וְאֶל־שַׁדַּי יִתְגַּבָּֽר (שם טו, כה), וּפִשְׁעֵיהֶם כִּי יִתְגַּבָּֽרוּ (שם לו, ט). והשם קוֹל עֲנוֹת גְּבוּרָה (שמות לב, יח), והקבוץ וְאִם בִּגְבוּרֹת שְׁמוֹנִים שָׁנָה (תהלים צ, י), אַיֵּה קִנְאָֽתְךָ וּגְבוּרֹתֶךָ (ישעיה סג, טו). והפעל הכבד [פִּעֵל] העובר וְגִבַּרְתִּי אֶת־בֵּית יְהוּדָה (זכריה י, ו), וַֽחֲיָלִים יְגַבֵּר (קהלת י, י), וְגִבַּרְתִּים בַּֽי"י (זכריה י, יב). ופירוש וַֽחֲיָלִים יְגַבֵּר אם הקרדום קהה צריך הבוקע בו להוסיף כח וחיל. וכבד אחר [הִפְעִיל] וְהִגְבִּיר בְּרִית לָֽרַבִּים (דניאל ט, כז), לִלְשֹׁנֵנוּ נַגְבִּיר (תהלים יב, ה), כלם לשון חוזק ואומץ ונצוח. והתאר הוּא הֵחֵל לִהְיוֹת גִּבֹּר בָּאָֽרֶץ (בראשית י, ח), גִבֹּרִים הֵמָּה (שמואל ב' יז, ח). ותאר אחר הֵן גְּבִיר שַׂמְתִּיו לָךְ (בראשית כז, לז), פירוש אדון וראש. ולנקבה אֱמֹר לַמֶּלֶךְ וְלַגְּבִירָה הַשְׁפִּילוּ שֵׁבוּ (ירמיה יג, יח), לְעוֹלָם אֶהְיֶה גְבָרֶת (ישעיה מז, ז), גְּבֶרֶת מַמְלָכֽוֹת (שם מז, ה), שָׂרַי גְּבִרְתִּי (בראשית טז, ח). ונקרא האיש גֶּבֶר לפי שיש לו גבורה על האשה. וְדֶרֶךְ גֶּבֶר בְּעַלְמָֽה (משלי ל, יט), גֶּבֶר לֹֽא־יִצְלַח בְּיָמָיו (ירמיה כב, ל), בשש נקדות. וכן אמר בארבה גֶּבֶר בִּמְסִלָּתוֹ יֵֽלֵכוּן (יואל ב, ח), לפי שהמשילם לאנשים וגבורים. טַלְטֵלָה גָּבֶר (ישעיה כב, יז), פירשו בו רבותינו (כתובות כח, ע"א) לפי שטלטול האיש קשה מטלטול האשה. ועוד נכתבנו בשרש טיל. והקבוץ הַגְּבָרִים לְבַד מִטָּֽף (שמות יב, לז). ומשקל אחר עִם־גְּבַר תָּמִים (תהלים יח, כו). ומשקל אחר עִם־גִּבּוֹר תָּמִים (שמואל ב' בב, כו).

גבשׁ  
רָאמוֹת וְגָבִישׁ לֹא יִזָּכֵר (איוב כח, יח), אבן מהאבנים היקרות. ורבי יונה פירש בגד ממיני השרד והפסים. וְאַבְנֵי אֶלְגָּבִישׁ (יחזקאל יג, יא) פירוש אבני ברד דומות אל גביש כי הוא שתי מלות במקצת ספרים המדויקים ובמקצתם ימצא מלה אחת ואף על פי כן יתכן להתפרש שתי מלות.

גד  
וְהַמָּן כִּזְרַע־גַּד הוּא (במדבר יא, ז), והוא כוסברתא בלשון רבותינו (פסחים לט, ע"א). וכן בערבי נקרא אלכסבו"ר ונקרא בלע"ז קוליינדר"י ומה שאמר כְּזֶרַע גַּד לָבָן (שמות טז, לא) אין סמיכות המן אל הגד שיהיה עינו כך כי אין הגד לבן אלא שהיו גרגריו דקים כדמות גרגרי הגד אבל המן הירח לבן. וכן אמר בפסוק האחר וְעֵינוֹ כְּעֵין הַבְּדֹֽלַח (במדבר יא, ו), להודיע כי אין סמיכותו אל הגד בעבור עינו כי אם לתכונתו. וענין אחר הַעֹֽרְכִים לַגַּד שֻׁלְחָן (ישעיה סה, יא), למול. ואמר רבי משה הכהן שהוא כוכב צדק שיורה על כל דבר טוב כי כן יקרא בלשון קדר ואמר כי כמהו בָּא גָד (בראשית ל, יא), כאומר בא מזל טוב.

גדד  
יָגוֹדּוּ עַל־נֶפֶשׁ צַדִּיק (תהלים צד, כא), וּכְחַכֵּי אִישׁ גְּדוּדִים (הושע ו, ט), בא גָד (בראשית ל, יא), כלומר גודד הגדוד כי בהולדו היה לה גדוד בניכם. גָּד גְּדוּד יְגוּדֶנּוּ (בראשית מט, יט) לַֽעֲלוֹת לְעַם יְגוּדֶֽנּוּ (חבקוק ג, טז)ׄ הנח תמורת הכפל ועוד נכתבם בשרש גּוּד. והתפעל וּבֵית זוֹנָה יִתְגֹּדָֽדוּ (ירמיה ה, ז), יתחברו גדודים גדודים, עַתָּה תִּתְגֹּֽדְדִי בַת־גְּדוּד (מיכה ד, יד). ורבי יונה הכניס בזה הענין הַעֹֽרְכִים לַגַּד שֻׁלְחָן (ישעיה סה, יא), כלומר במלוי כמו שאמר הממלאים למני ממסך (שם). וענין אחר עַל כָּל־יָדַיִם גְּדֻדֹת (ירמיה מח, לז). ומלת כן מסתתרת עמו כי היה לו לומר כָּל־יָדַיִם גְּדֻדֹת לבד בלא מלת על שמלת כן מסתתרת עמו ופירוש על כן כל ידים גדודות. וכן הוסיף בו יונתן שתרגם עַל כָּל סִיעַן מִתְהַמְמִין. או יהיה גדודות שם האחד ממנו גְּדוּדָה בפלס חֲלוּשָׁה, מְלוּכָה. והתפעל ממנו וַיִּֽתְגֹּדְדוּ כְּמִשְׁפָּטָם (מלכים א' יח, כח), עַד־מָתַי תִּתְגּוֹדָֽדִי (ירמיה מז, ה), וְלֹא יִתְגֹּדַד וְלֹא יִקָּרֵחַ (שם טז, ו), לֹא תִתְגֹּֽדְדוּ (דברים יד, א), וּקְרֻעֵי בְגָדִים וּמִתְגֹּֽדְדִים (ירמיה מא, ה), כולם ענין שריטה בבשר. ומזה הענין נַחֵת גְּדוּדֶהָ (תהלים סה, יא), כי החרישות שיחרוש החורש בארץ הם כמין שריטות בבשר והם העמקים שבין תלם לתלם כי הגבוה יקרא תֶּלֶם והחרישה שהוא העמוק גדוד.

גדה  
וַיִּשְׁלַח יְהוּדָה אֶת־גְּדִי הָֽעִזִּים (בראשית לח, כ), הקטן יקרא גדי בין מן העזים בין מן הכבשים שהרי סמך גדי לעזים ודומה כי יש גדי שאינו מן העזים. ורבי אברהם אבן עזרא פירש כי לא יקרא גדי כי אם מהעזים ומה שאמר גדי עזים כלומר קטן שעדיין צריך לעזים וכן שְׂעִיר־עִזִּים (במדבר ז, טז), ואמר כי כן נקרא בערבי גדי. והקבוץ אֶחָד נֹשֵׂא שְׁלשָׁה גְדָיִים (שמואל א' י, ג), שְׁנֵי גְּדָיֵי עִזִּים (בראשית כז, ט). ובלשון נקבות וּרְעִי אֶת־גְּדִיֹּתַיִךְ (שיר השירים א, ח), לֹֽא־תְבַשֵּׁל גְּדִי בַּֽחֲלֵב אִמּֽוֹ (שמות לד, כו). ומה שאמר גדי הוא הדין לכל בשר בהמה אלא שדבר הכתוב בהוה ומה שמנהג העולם לאכול כי מנהגם היה לאכול הגדיים יותר מהטלאים כאשר מצאנו בכל מקום במקרא שְׁנֵי גְּדָיֵי עִזִּים, אָֽנֹכִי אֲשַׁלַּח גְּדִֽי־עִזִּים (בראשית לח, יז), וְנַעֲשֶׂה לְפָנֶיךָ גְּדִי עִזִּֽים (שופטים יג, טו), אֶת־אִשְׁתּוֹ בִּגְדִי עִזִּים (שם טו, א), אחד נושא שלשה גדיים. ומה שדבר על הקטן שבבהמה לפי שאין דרך לבשל בשר בהמה גדולה בחלב כי החלב מתבשל במהרה ולא כן הבשר אלא אם כן בשר הקטנים מן הבהמות שהן קרובים להתבשל. ומה שאמר בחלב אמו לפי שחלב עזים הוא המרובה ובו דבר הכתוב על ההוה כמו שאמר וְדֵי חֲלֵב עִזִּים (משלי כז, כו), וכן בדברי רבותינו דברו בו בהוה לפי שהוא הנמצא יותר כמו שאמרו (שבת יט, ע"ב) עז לחלבה, מה שעזי חולבות מכור לך (בבא מציעא סד,ע"א). וכן דרך הכתוב לדבר על ההוה כמו שאמר וְאֵת בַּת הַֽיַּֽעֲנָה (ויקרא יא, טז), והוא הדין ליענה עצמה, אלא שאין מנהג העולם לאכול אותה אלא בעודה קטנה שהיא רכה אבל כשהגדל בשרה קשה מאד ואינה ראויה לאכל. והנקבה הקטנה יותר רך בשרה מהזכר לפיכך אמר בת. ורבותינו ז"ל דרשו (חולין קיג, ע"א) כי לפיכך אמר בחלב אמו מי שיש לו חלב אם, כי איסור בשר עוף בחלב אינו מן התורה אלא מדברי סופרים. וענין אחר מָלֵא עַל־כָּל־גְּדוֹתָיו (יהושע ג, טו), וְהָלַךְ עַל־כָּל־גְּדוֹתָֽיו (ישעיה ח, ז), על כל שפתיו מפה ומפה. וכתב רבי יעקב בן אלעזר אֲשֶׁר בְּתֽוֹךְ־הַנַּחַל הַגָּד וְאֶל־יַעְזֵֽר (שמואל ב' כד, ה), הוא אחד מן גדותיו. ויונתן תרגם דִבְגוֹ נַחְלָא דְשִׁבְטָא גָד.

גדל  
מַה־גָּדְלוּ מַֽעֲשֶׂיךָ (תהלים צב, ו), י"י אֱלֹהַי גָּדַלְתָּ (שם קד, א), כַּֽאֲשֶׁר גָּֽדְלָה נַפְשְׁךָ (שמואל א' כו, כד), וַיִּגְדַּל הַמֶּלֶךְ שְׁלֹמֹה (דברי הימים ב' ט, כב), רַק הַכִּסֵּא אֶגְדַּל מִמֶּֽךָּ (בראשית מא, מ), פירוש בדבר הכסא כי גם הוא עומד ואינו יוצא כאשר כתב רבי יונה. וַיֵּלֶךְ הָלוֹךְ וְגָדֵל (שם כו, יג), הוא מקור או תאר בענין פועל. וההתפעל וְהִתְגַּדִּלְתִּי וְהִתְקַדִּשְׁתִּי (יחזקאל לח, כג), כִּי עַל־כֹּל יִתְגַּדָּֽל (דניאל יא, לז). והפעל הכבד [פִּעֵל] גִּדַּל הַמֶּלֶךְ אֲחַשְׁוֵרוֹשׁ (אסתר ג, ג), אָחֵל גַּדֶּלְךָ (יהושע ג, ז), ענין אלה וכל הדומים להם יקר וחשיבות. וַיִּגְדַּל הַיֶּלֶד (בראשית כא, ח), וַֽיִּגְדְּלוּ הַנְּעָרִים (בראשית כה, כו), ענינם והדומים להם תוספת השנים. גַּם הָאִישׁ מֹשֶׁה גָּדוֹל מְאֹד (שמות יא, ג), ביקר וחשיבות, אֲחִי יֶפֶת הַגָּדֽוֹל (בראשית י, כא), בשנים. וכן פירשוהו רבותינו ז"ל (סנהדרין סט, ע"ב) כי יפת גדול שבאחיו היה בשנים. אֶת־שְׁנֵי הַמְּאֹרֹת הַגְּדֹלִים (בראשית א, טז), גדולים באורה. אִשָּׁה גְדוֹלָה (מלכים ב' ד, ח), חשובה ונכבדת הַמַּסֹּת הַגְּדֹלֹת (דברים ז, יט), גדולות בפלא. והתאר במשקל אחר הֹלֵךְ וְגָדֵל וָטוֹב (שמואל א' ב, כו). והקבוץ גִּדְלֵי בָשָׂר (יחזקאל טז, כו), בפלס זִקְנֵי מוֹאָב (במדבר כב, ו). והשם עַל־פְּרִי־גֹדֶל (ישעיה י, יב), כְּגֹדֶל חַסְדֶּךָ (במדבר יד, יט), אֶת־כְּבֹדוֹ וְאֶת־גָּדְלוֹ (דברים ה, כא), ובשורק הַֽלְלוּהוּ כְּרֹב גֻּדְּלֽוֹ (תהלים קנ, ב). ומשקל אחר לְךָ י"י הַגְּדֻלָּה וְהַגְּבוּרָה (דברי הימים א' כט, יא), וְלִגְדֻלָּתוֹ אֵין חֵֽקֶר (תהלים קמה, ג). ומשקל אחר בִּגְדֹל זְרֽוֹעֲךָ (שמות טו, טז), ועל ענין התרבות כִּי מִנְּעוּרַי גְּדֵלַנִי כְאָב (איוב לא, יח), והוא עומד ופירוש גדל עמי והוא שב אל היתום שזכר למעלה. וכן וּמִבֶּטֶן אִמִּי אַנְחֶֽנָּה (שם) שב אל האלמנה ומה שאמר ומבטן אמי הוא דרך הפלגה כמו מֵעֽוֹדְךָ עַד־הַיּוֹם הַזֶּה (במדבר כב, ל), וזולתו. ורבי יונה כתב כי גְדֵלַנִי עובר. והפעל הכבד בתוספת ורבוי ענין ותרבי וַתִּגְדְּלִי (יחזקאל טז, ז). והכבד [הִפְעִיל] הִגְדִּיל י"י לַֽעֲשׂוֹת עִמָּנוּ (תהלים קכו, ג), וְעָשָׂה כִרְצֹנוֹ וְהִגְדִּֽיל (דניאל ח, ד) וְאַל־תַּגְדֵּל פִּיךָ (עבדיה א, יא), הַמַּגְדִּילִים עָלָֽי (תהלים לה, כו), חֵֽרְפוּ אֶת־עַמִּי וַיַּגְדִּילוּ עַל־גְּבוּלָֽם (צפניה ב, ח) וַיַּגְדִּלוּ עַל־עַם י"י צְבָאֽוֹת (שם ב, י), פירוש ויגדילו פיהם. הִגְדִּיל עָלַי עָקֵֽב (תהלים מא, י), וּצְפִיר הָֽעִזִּים הִגְדִּיל (דניאל ח, ח), פירוש הגדיל לעשות כח וגבורה, עַד־דָּוִד הִגְדִּֽיל (שמואל א' כ, מא), פירוש הגדיל לבכות, מַגְדִּל [מַגְדִּיל] יְשׁוּעוֹת מַלְכּוֹ (תהלים יח, נא). והתאר מִגְדֹּיל [מִגְדּוֹל] יְשׁוּעוֹת מַלְכּוֹ (שמואל א' כב, נא). והפעל הדגוש מַיִם גִּדְּלוּהוּ (יחזקאל לא, ד), וְגֶשֶׁם יְגַדֵּֽל (ישעיה מד, יד), גַּדֵּל פֶּרַע שְׂעַר רֹאשֽׁוֹ (במדבר ו, ה), חַיִל גָּדוֹל מְאֹד (יחזקאל לז, י), רוצה לומר רוב המנין. וכן וַיִּזְבְּחוּ בַיּוֹם הַהוּא זְבָחִים גְּדוֹלִים (נחמיה יב, מג), כי הלשון הזה משמשין בו בכל ענין הרבוי בין בענין האיכות בין בענין הכמות. וַיִּבֶן מִגְדָּל בְּתוֹכוֹ (ישעיה ה, ב), כְּמִגְדַּל דוד צוארך (שיר השירים ד, ד), אֶתֹּץ אֶת־הַמִּגְדָּל הַזֶּֽה (שופטים ח, ט). ובחולם מִמִּגְדֹּל סְוֵנֵה (יחזקאל כט, י), הוא הבית הגבוהה והגדול. והקבוץ בִּנְפֹל מִגְדָּלִֽים (ישעיה ל, כה). ובלשון נקבות וּמִגְדְּלֹתַיִךְ יִתֹּץ (יחזקאל כו, ח), מִגְדְּלוֹת מֶרְקָחִים (שיר השירים ה, יג), הפרחים שיגדלו בבשמים. גְּדִלִים מַֽעֲשֵׂה שַׁרְשְׁרוֹת (מלכים א' ז, יז), תרגום מַֽעֲשֵׂה עֲבֹת (שמות כח, כב), עוֹבַד גְּדִילוּ. גְּדִלִים תַּֽעֲשֶׂה־לָּךְ (דברים כב, יב), הציציות התלויות בבגד שאינן ארוגים יקראו גדילים. וענין הפסוק על הציצית אשר צונו במקום אחר (במדבר טו, לח) ומה שאמר הנה בלשון גדיל ושם בלשון ציצית? כי מצות ציצית להיות שליש גדיל ושני שלישי ענף.

גדע  
גָּדַע בָּֽחֳרִי־אַף (איכה ב, ג), וְגָֽדַעְתִּי אֶת־זְרֹֽעֲךָ (שמואל א' ב, לא), וְרָמֵי הַקּוֹמָה גְּדוּעִים (ישעיה י, לג). והנפעל נִגְדַּעְתָּ לָאָרֶץ (שם יד, יב) נִגְדְּעָה קֶרֶן מוֹאָב (ירמיה מח, כה), והפעל הכבד [פִּעֵל] וַֽאֲשֵֽׁירֵהֶם תְּגַדֵּעוּן (דברים ז, ה) וְכָל־קַרְנֵי רְשָׁעִים אֲגַדֵּעַ (תהלים עה, יא). ושלא נזכר פועלו ממנו [פֻּעַל] שִׁקְמִים גֻּדָּעוּ (ישעיה ט, י), כלם ענין כריתה.

גדף  
אֶת־מִי חֵרַפְתָּ וְגִדַּפְתָּ (ישעיה לז, כג), אֶת־י"י הוּא מְגַדֵּף (במדבר טו, ל). והשם גִּדּוּף. והקבוץ וְיִשְׂרָאֵל לְגִדּוּפִֽים (ישעיה מג, כח), וְגִדֻּפֵי בְּנֵי עַמּוֹן (צפניה ב, ח), ובה"א הנקבה גִּדֻּפָה. והקבוץ וּמִגִּדֻּפֹתָם אַל־תֵּחָֽתּוּ (ישעיה נא, ז). ומשקל אחר חֶרְפָּה וּגְדוּפָה (יחזקאל ה, טו). בפלס עֲנוֹת חֲלוּשָׁה (שמות לב, יט), החרפה והגדוף ענין אחד הם.

גדר  
גָּדַר דְּרָכַי בְּגָזִית (איכה ג, ז), גָּדַר בַּֽעֲדִי וְלֹא אֵצֵא (שם ג, ט), אָרְחִי גָדַר וְלֹא אֶעֱבוֹר (איוב יט, ח), וְלַגֹּֽדְרִים וּלְחֹצְבֵי הָאֶבֶן (מלכים ב' יב, יג), וְגָֽדַרְתִּי אֶת־גְּדֵרָהּ (הושע ב, ח), וַתִּגְדְּרוּ גָדֵר עַל־בֵּית יִשְׂרָאֵל (יחזקאל יג, ה). והשם אשר לוקח הפועל ממנו גָּדֵר מִזֶּה וְגָדֵר מִזֶּֽה (במדבר כב, כד), פָּרֹץ גְּדֵרוֹ (ישעיה ה, ה), גָּדֵר הַדְּחוּיָֽה (תהלים ב, ד). והקבוץ לָמָּה פָּרַצְתָּ גְדֵרֶיהָ (שם פ, יג), יוֹם לִבְנוֹת גְּדֵרָיִךְ (מיכה ז, יא). והשם בלשון נקבה הֵמָּה הַיּוֹצְרִים וְיֹֽשְׁבֵי נְטָעִים וּגְדֵרָה (דברי הימים א' ד, כג), כלומר היו יושבים במקום הנטעים שהיו נוטעים הנטעים ועושים הגדרות. ומשקל אחר לשם בלשון נקבה הַגְּדֶרֶת הֲגִינָה (יחזקאל טב, יב), והקבוץ וְהִתְשׁוֹטַטְנָה בַּגְּדֵרֹות (ירמיה מט, ג), הַֽחוֹנִים בַּגְּדֵרוֹת (נחום ג, יז), פָּרַצְתָּ כָל־גְּדֵרֹתָיו (תהלים פט, מא). ומשקל אחר וְגֶדֶר אֲבָנָיו נֶֽהֱרָֽסָה (משלי כד, לא), בשש נקדות או הוא המשקל הראשון בעצמו אלא שנשתנה כן בסמיכות כמו גָּזֵל, כָּתֵף ענין הכל סתימה וסגירה. וכל כותל העשוי לגנות ולכרמים וכל כותל שאינו בנין חזק כבנין הבתים והחומות יקרא גדר וכן גֶּדֶר הֶֽחָצֵר (יחזקאל מב, י). וכן נאמר הסגירה ולסתימה שעושין למרבץ הצאן גִּדְרֹת צֹאן נִבְנֶה לְמִקְנֵנוּ (במדבר לב, טז), וּגְדֵרֹת לְצֹנַֽאֲכֶם (שם לב, כד). והוא הנאמר בדברי רבותינו ז"ל דיר באמרם (בבא מציעא ו, ע"ב) נכנסות לדיר להתעשר. ורבינו שלמה פירש מזה וְהִתְשׁוֹטַטְנָה בַּגְּדֵרֹות (ירמיה מט, ג) כלומר התעוללנה בזבל גדרות צאן דרך בזיון. ויונתן תרגם וְאִתְהַמְמוּן בְּסִיָען. 

גדשׁ  
מִגָּדִישׁ וְעַד־קָמָה (שופטים טו, ה), וְנֶֽאֱכַל גָּדִישׁ (שמות כב, ה), התבואה אחר שנקצרה כשהיא צבורה בגרן נקראת גדיש. ומזה אמרו רבותינו ז"ל המלוי המדה על שפתה כל חמדות שהיו במקדש היו נגדשות (מנחוח צ, ע"א), אין מוחקין במקום שגודשין (בבא בתרא פט, ע"א). וְֽעַל־גָּדִישׁ יִשְׁקֽוֹד (איוב כא, לב), פירוש ימהר להאסף לקברות כמו הגדיש שאוספין אותו בזמנו אחר שנתבשל כן הוא יאסף בזמנו. ורבינו האיי ז"ל פירש גָּדִישׁ הקובה שהיא עשוי על לקבר כמנהג ארץ ישמעאל. ויפה פירש כמו שאמר הכתוב למעלה והוא לקברות יובל (שם) והקובה היא עשויה כמו הגדיש.

גה  
גֵּה גְבוּל אֲשֶׁר תִּתְנַֽחֲלוּ אֶת־הָאָרֶץ (יחזקאל מז, יג), כמו זה. וכן תרגם יונתן דֵין תְּחוּמָא. והגימ"ל זי"ן באלפא ביתא דאטב"ח. 

גהה  
וְלֹֽא־יִגְהֶה מִכֶּם מָזֽוֹר (הושע ה, יג), ענינו ולא ירפא. וכן לֵב שָׂמֵחַ יֵיטִב גֵּהָה (משלי יז, כב). וחסרה ממנו כ"ף הדמיון ומשפטו כְּגֵהָה, פירוש לב שמח ייטיב לגוף כמו הרפואה. ואדני אבי ז"ל פירשו בלא כ"ף הדמיון ופירש לב שמח ייטיב הרפואה, כלומר כי יותר תועיל הרפואה כשהחולה יהיה לו לב שמח ומתעורר ומתחזק וירפא במהרה יותר ממי שיהיה לו לב עצב הנה כי הלב השמח ייטיב הרפואה.

גהר  
וַיִּגְהַר אַרְצָה (מלכים א' יח, מב), וַיִּגְהַר עָלָיו (מלכים ב' ד, לד), ענין פשט הגוף כלו. ופירוש וַיִּגְהַר אַרְצָה שנפל על בטנו לארץ ונתפשט כולו. וכן אמר בו התרגום וּנְחִין לְאַרְעָא מן הוֹלֵךְ עַל־גָּחוֹן (ויקרא יא, מב) שענינו הולך על בטנו בפשוט הגוף כולו. 

גו  
מִן־גֵּו יְגֹרָשׁוּ (איוב ל, ה), מתוך ופירושו מתוך העיר יגורשו כתרגום תוך גוֹ. וענין אחר וְשֵׁבֶט לְגֵו חֲסַר־לֵֽב (משלי י, יג), גֵּוִי נָתַתִּי לְמַכִּים (ישעיה נ, ו), וַתָּשִׂימִי כָאָרֶץ גֵּוֵךְ (שם נא, כג), כִּֽי־הִשְׁלַכְתָּ אַֽחֲרֵי גֵֽוְךָ כָּל־חֲטָאָֽי (שם לח, יז). ובהבלע הנח בדגש וְאֹתִי הִשְׁלַכְתָּ אַֽחֲרֵי גַוֶּֽךָ (מלכים א' יד, ט), וַתַּשְׁלִיכִי אוֹתִי אַֽחֲרֵי גַוֵּךְ (יחזקאל כג, לה), וַיַּשְׁלִכוּ אֶת־תּוֹרָֽתְךָ אַֽחֲרֵי גַוָּם (נחמיה ט, כו), כמו גוף. ונכנסה בו ה"א הנקבה שָׁלַף וַיֵּצֵא מִגֵּוָה (שם כ, כה). ויתכן שהה"א שרש ואינה לנקבה והנני עתיד להביאם.

גוב  
יוֹצֵר גֹּבַי (עמוס ו, א), וְטַפְסְרַיִךְ כְּגוֹב גּוֹבָי (נחום ג, יז), באו בסימן אחד מסימני הרבים. וכן וְקָרַֽע לוֹ חַלּוֹנָי (ירמיה כב, יד), וַֽחֲשׂוּפַי שֵׁת (ישעיה כ, ד), עַל כָּל־אַצִּילֵי יָדַי (יחזקאל יג, יח), וְאֹֽרְגִים חוֹרָֽי (ישעיה יט, ט), בכלם נפלה מהם מ"ם הרבים, כְּמַשַּׁק גֵּבִים שֹׁקֵק בּֽוֹ (שם לג, ד), ענין כלם ארבה כתרגום ארבה גוֹבָא. וענין אחר עָשׂה הַנַּחַל הַזֶּה גֵּבִים גֵּבִֽים (מלכים ב' ג, טז), בָּאוּ עַל־גֵּבִים לֹא־מָצְאוּ מַיִם (ירמיה יד, ג), חפירות חפירות כמין בורות ותרגום בּוֹר גֻבָּא. וכן וַיִּסְפֹּן אֶת־הַבַּיִת גֵּבִים (מלכים א' ו, ט), כלומר שעשה קרויו כמין בורות שהיו הלוחות חקוקים על תכונת הבורות. ויונתן תרגם וְטַלֵיל יַת בֵּיתָא בְּהַנְתּוּכִין, ולא ידעתי מה הוא הנתוכין. והנכון בעיני כי פירוש גֵּבִים צלעות כי צלעות הבהמה יקראו גב כמו שאמרו (בבא מציעא ט, ע"ב) על גבי בהמה. וכן צלעות האדם כשהוא כפוף כמו שאמר עַל־גַּבִּי חָרְשׁוּ חֹרְשִׁים (תהלים קכט, ג). וענינו כי קרה הבית בצלעות ברושים כמו שאמר. יֹֽשְׁבֵי הַגֵּבִים (ישעיה י, לא), פירושו בקעות.

גוד  
יְגוּדֶנּוּ וְהוּא יָגֻד עָקֵֽב (בראשיה מט, יט), כבר זכרנו אותם שהם ענין גדוד ואף על פי שאינם משרשו. ויהיה גוד וגדד בענין אחד וכמוהם רבים. ואולי גם הם משרש גדוד ויהיה הנח תמורת אות הכפל. ויש לפרשם ענין כריתה מלשון ארמית גֹּדּוּ אִֽילָנָא (דניאל ד, יא).

גוה  
כִּֽי־הִשְׁפִּילוּ וַתֹּאמֶר גֵּוָה (איוב כב, כט), תִּבְכֶּֽה־נַפְשִׁי מִפְּנֵי גֵוָה (ירמיה יג, יז), וְגֵוָה מִגֶּבֶר יְכַסֶּֽה (איוב לג, יז), כמו גאה והאל"ף מומרת בוי"ו, שָׁלַף וַיֵּצֵא מִגֵּוָה (שם כ, כה), פירושו מגוף. ואפשר להיות מזה השרש גֵּוִי נָתַתִּי לְמַכִּים (ישעיה נ, ו), וַתָּשִׂימִי כָאָרֶץ גֵּוֵךְ (שם נא, כג), וכלם שזכרנו בשרש גו. וכשנכתבה בו תי"ו הנקבה תמורת הה"א למ"ד ביו"ד ואמרו כִּי מִגְּוִיַּת הָאַרְיֵה רָדָה הַדְּבָֽשׁ (שופטים יד, ט), וּגְוִיָּתוֹ כְתַרְשִׁישׁ (דניאל י, ו), בִּלְתִּי אִם־גְּוִיָּתֵנוּ וְאַדְמָתֵֽנוּ (בראשית טו, יח), אֶת־גְּוִיַּת שָׁאוּל וְאֵת גְּוִיֹּת בָּנָיו (שמואל א' לא, יב), אֵת גְּוִיֹּֽתֵיהֶֽנָה (יחזקאל א, יא), כמו גופת, גופתינו.

גוז  
כִּי־גָז חִישׁ וַנָּעֻֽפָה (תהלים צ, י), קמוץ כמו קָם, שָׁב ואילו היה מן גָּזַז היה פתוח. והוא פעל עומד. והיוצא וַיָּגָז שַׂלְוִים (במדבר יא, לא), וַיָּגָז אֶת־רֹאשׁוֹ (איוב א, כ), אַתָּה גוֹזִי (תהלים עא, ו), והוא תאר בפלס טוֹבִי. כלם ענין הסרת הדבר ממקומו וגזיזה.  

גוח  
כִּֽי־אַתָּה גֹחִי מִבָּטֶן (תהלים כב, י), תאר בפלס גוֹזִי וענינו מוציאי מבטן. והכבד [הִפְעִיל] כִּֽי־יָגִיחַ יַרְדֵּן אֶל־פִּֽיהוּ (איוב מ, כג), כי יוציא, מֵגִיחַ מִמְּקֹמוֹ (שופטים כ, לג), מוציא. ויש אומרים שהוא בודד וענינו יוצא ממקומו. בְּגִיחוֹ מֵרֶחֶם יֵצֵֽא (איוב לח, ח), בצאתו, וַתָּגַח בְּנַֽהֲרוֹתֶיךָ (יחזקאל לב, ב), ותצא. ויהיה ממין הקל בפלס וַתָּנַח הַתֵּבָה (בראשית ח, ד), או מהמין הנוסף בפלס וַיָּרַח י"י (שם ח, כא). ואפשר כי מהענין הזה נקרא גִיחוֹן לפי שהוא יוצא ומתפשט הרבה כי הוא נהר גדול כמו שאמר הַסּוֹבֵב אֵת כָּל־אֶרֶץ כּֽוּשׁ (שם ב, יג). ואדוני אבי ז"ל כתב כי הוא יאור מצרים ונקרא גִיחוֹן לפי שיוצא ומשקה האדמה. והסמוך לירושלים נקרא גם כן גִחוֹן (מלכים א' א, לג) ואף על פי שהוא קטן והוא הנקרא שִּׁלֹחַ (ישעיה ח, ו), כי כן תרגם יונתן וְהֽוֹרַדְתֶּם אֹתוֹ אֶל־גִּחֽוֹן (מלכים א' א, לג) לְשִׁילוּחָא. ואפשר שנקרא גיחון לפי שהוא יוצא אל הגנות להשקותם. חוּלִי וָגֹחִי בַּת־צִיּוֹן כַּיּֽוֹלֵדָה (מיכה ד, י), ענינו והאנחי. וגם הוא מהענין הראשון כי האנחה הוצאת הנשימה. 

גוי 
גּוֹי אֶחָד בָּאָרֶץ (דברי הימים א' יז, כא), וְיֶתֶר גּוֹיִ יִנְחָלֽוּם (צפניה ב, ט), יו"ד הכנוי חסרה מהמכתב ונשארה במבטא. גּוֹיִם רַבִּים (ישעיה נב, טו), וַיֹּאמֶר י"י לָהּ שְׁנֵי גֹייִם [גוֹיִם] בְּבִטְנֵךְ (בראשית כה, כג), לִשְׂמֹחַ בְּשִׂמְחַת גּוֹיֶךָ (תהלים קו, ה), וּמְשַׁכֶּלֶת גּוֹיִַךְ [גּוֹיַיִךְ] (יחזקאל לו, יג), וְגוֹיִַךְ [וְגוֹיַיִךְ] לֹא תְכַשְּׁלִי [תְשַׁכְּלִי] ־עוֹד (שם לו, יד). בכלם נפלה יו"ד הרבים מהמכתב ונשארה במבטא. וכן כֵּֽאלֹהֵי גּוֹיֵי הָֽאֲרָצוֹת (דברי הימים ב' לב, יז), חסרה יו"ד הרבים  ונשארה במבטא. ואמרו עתי קבוץ הארבה כִּי־גוֹי עָלָה עַל־אַרְצִי (יואל א, ו). ורבותינו הרגילו בלשונם לקרא לאיש אחר שאינו מישראל גוי. והיה ההרגל הזה אצלם לפי שכל איש שהיו רוצים לזכור שאינו מישראל רק מגוי אחר ולא נתברר אצלם מאיזה גוי הוא אם אדומי או ישמעאלי או  משאר האומות לפיכך היו אומרים גוי כלומר שהוא מגוי אחר שאינו מישראל.  ורבי יונה אמר כי גוי נופל על איש אחד כאשר אמר הֲגוֹי גַּם־צַדִּיק תַּֽהֲרֹֽג (בראשית כ, ד). והישר בעיני כי בעבור עמו אמר כי היה קצף י"י עליו ועל עמו. וכן אמר כִּֽי־הֵבֵאתָ עָלַי וְעַל־מַמְלַכְתִּי חֲטָאָה גְדֹלָה (שם כ, ט). ועוד וַיִּרְפָּא אֱלֹהִים אֶת־אֲבִימֶלֶךְ וְאֶת־אִשְׁתּוֹ וְאַמְהֹתָיו וַיֵּלֵֽדוּ (שם כ, יז) הנה ברור כי לא לקה אבימלך לבדו.

גול  
וְגַלְתִּי בִירוּשָׁלַם (ישעיה סה, יט). והפעל הכבד [הִפְעִיל] גִּול [גִּיל] יָגִול [יָגִיל] אֲבִי צַדִּיק (משלי כג, כד), וּכְמָרָיו עָלָיו יָגִילוּ (הושע י, ה), גִּילִי מְאֹד בַּת־צִיּוֹן (זכריה ט, ט). והוא מלרע, וְגִילוּ בִּרְעָדָֽה (תהלים ב, יא), תָּגֵל נַפְשִׁי (ישעיה סא, י), וַיָּגֶל כְּבוֹדִי (תהלים טז, ט), וְאַתָּה תָּגִיל בַּֽי"י בִּקְדוֹשׁ יִשְׂרָאֵל תִּתְהַלָּֽל (ישעיה מא, טז), וְנַפְשִׁי תָּגִיל בַּ י"י תָּשִׂישׂ (תהלים לה, ט). והשם הַשְּׂמֵחִים אֱלֵי־גִיל (איוב ג, כא), אַל־תִּשְׂמַח יִשְׂרָאֵל אֶל־גִּיל כָּֽעַמִּים (הושע ט, א), פירוש אין לך לשמוח לשום שמחה כמו שאר עמים כי הם לא עזבו אלהיהם ואתה זנית מעל אלהיך. ובה"א הנקבה כִּי הִנְנִי בוֹרֵא אֶת־יְרֽוּשָׁלַם גִּילָה וְעַמָּהּ מָשֽׂוֹשׂ (ישעיה סה, יח), ובתי"ו תמורת הה"א אַף גִּילַת וְרַנֵּן (שם לה, ב), כלם ענין שמחה וששון. ויש מפרשים וּכְמָרָיו עָלָיו יָגִילוּ, יאבלו, ואין צורך רק הוא כמשמעו מענין שמחה. וכך הוא הפירוש כי אבל עליו עמו וכמריו שעליו יגילו קודם זה ועתה יאבלו עליו.

גוע  
לֹא גָוַע בַּֽעֲוֹנֽוֹ (יהושע כב, כ), פירוש לא גוע לבדו, הֵן גָּוַעְנוּ אָבַדְנוּ (במדבר יז, כו), כֹּל אֲשֶׁר־בָּאָרֶץ יִגְוָֽע (בראשית ו, יז), עָנִי אֲנִי וְגוֵֹעַ מִנֹּעַר (תהלים פח, טז), וַיִּגְוַע וַיֵּאָסֶף אֶל־עַמָּֽיו (בראשית מט, לג). והמקור בִּגְוַע אַחֵינוּ לִפְנֵי י"י (במדבר כ, ג), בפלס כִּשְׁכַב אֲדֹנִֽי־הַמֶּלֶךְ (מלכים א' א, כא). ומקור אחר הַאִם תַּמְנוּ לִגְוֹֽעַ (במדבר יז, כח), ענין גויעה מיתה קלה שאינה באריכות חולי. 

גוף  
אֶת־גּוּפַת שָׁאוּל וְאֵת גּוּפֹת בָּנָיו (דברי הימים א, י, יב), התי"ו לנקבה. ונבלע הנח בדגש וכנהו בלשון זכר במלת אִם־בְּגַפּוֹ יָבֹא בְּגַפּוֹ יֵצֵא (שמות כא, ג), כמו בגופו. ונבלע הנח בדגש כמו וּפְטוּרֵי צִצִּים (מלכים א' ו, יח), רוצה לומר אם בגופו לבדו יבא שלא בא גוף אחר עמו שהוא אשתו.

גור  
וְגָר זְאֵב עִם־כֶּבֶשׂ (ישעיה יא, ו), עִם־לָבָן גַּרְתִּי וָֽאֵחַר עַד־עָֽתָּה (בראשית לב, ד), יָגוּרוּ בָךְ נִדָּחַי (ישעיה טו, ד), גּוּר בָּאָרֶץ הַזֹּאת (בראשית כו, ג), מִי־יָגוּר בְּאָהֳלֶךָ (תהלים טו, א), וְשָֽׁאֲלָה אִשָּׁה מִשְּׁכֶנְתָּהּ וּמִגָּרַת בֵּיתָהּ (שמות ג, כב), גָּרִים יֹאכֵֽלוּ (ישעיה ה, יז), פירוש אותם שיבאו לגור יאכלו.  ויש לפרש גָּרִים יֹאכֵֽלוּ כמו כרים שפירושו כבשים. פָּרַץ נַחַל מֵֽעִם־גָּר (איוב כח, ד), פירוש ממקום שהיו גרים שם המים יצאו. והשם בְּגֵרוּת כִּמְוהָם [כִּמְהָם] (ירמיה מא, יז), ומשקל אחר רָעוֹת בִּמְגוּרָם בְּקִרְבָּֽם (תהלים נה, טז), שָׂרִיד בִּמְגוּרָֽיו (איוב יח, יט), יְמֵי שְׁנֵי מְגוּרַי (בראשית מז, ט), כל בשורק. וההתפעל סַעַר מִתְגּוֹרֵר (ירמיה ל, כג), אֲשֶׁר־אֲנִי מִתְגּוֹרֵר עִמָּהּ (מלכים א' יז, כ), ענין דירה. והתאר כִּי־גֵר  יִהְיֶה זַֽרְעֲךָ (בראשית טו, יג), כִּֽי־גֵרִים הֱיִיתֶם (דברים י, יט), וּבֵין גֵּרֽוֹ (שם א, טו), פירוש שכנו הגר אצלו. לַגֵּר אֲשֶׁר־בִּשְׁעָרֶיךָ (שם יד, כא), הוא הנכרי הגר בארץ ישראל שקבל עליו שלא לעבוד עבודה זרה. וכן וְנִמְכַּר לְגֵר תּוֹשָׁב (ויקרא כה, מז). וכן כל גר שהזכירה תורה שהוא גר בארץ ישראל הוא שקבל עליו שלא לעבוד עבודה זרה. ויש מי שנתגייר מכל ושנתיהר והוא הגר שהזהירה תורה על ענין המצות כמו הָֽאֶזְרָח וְהַגֵּר (ויקרא טז, כט), וְלַגֵּר וּלְאֶזְרַח הָאָֽרֶץ (במדבר ט, יד), וְהַגֵּר הַגָּר בְּתֽוֹכֲכֶם לֹא־יֹאכַל דָּֽם (ויקרא יז, יב). וענין שני לֹא תָגוּרוּ מִפְּנֵי־אִישׁ (דברים א, יז), יָגוּרוּ שְׁכַן שֹֽׁמְרוֹן (הושע י, ה), גּוּרוּ לָכֶם מִפְּנֵי־חֶרֶב (איוב יט, כט)ׄ לוּלֵי כַּעַס אוֹיֵב אָגוּר (דברים לב, כז). והמתרגם תרגם אותו מן אָֽגְרָה בַקָּצִיר (משלי ו, ח). והשם וּמְגֽוּרֹתָם אָבִיא לָהֶם (ישעיה סו, ד), בשורק מְגוֹרַת רָשָׁע הִיא תְבוֹאֶנּוּ (משלי י, כד), בחולם, כִּי אִם־מָגוֹר מִסָּבִֽיב (ירמיה כ, י), בחולם, מְגוּרֵי אֶל־חֶרֶב הָיוּ אֶת־עַמִּי (יחזקאל כא יז), מְגוּרַי מִסָּבִיב (איכה ב, נב), בשורק, ענין פחד. ופירוש מגורי אלי חרב פחדי חרב היו לעמי. וענין שלישי יָגוּרוּ עָלַי עַזִים (תהלים נט, ד), יָגוּרוּ יִצְפֹּינוּ [יִצְפּוֹנוּ] (תהלים נו, ז), הֵן גּוֹר יָגוּר אֶפֶס מֵֽאוֹתִי מִי־גָר אִתָּךְ (ישעיה נד, טו). ויש לפרש מזה יָגוּרוּ שְׁכַן שֹֽׁמְרוֹן (הושע י, ה), אלה הם עומדים. והעוברים כָּל־יוֹם יָגוּרוּ מִלְחָמֽוֹת (תהלים קמ, ג), ובחולם יְגֹרֵהוּ בְחֶרְמוֹ (חבקוק א, טו). וההתפעל עַל־דָּגָן וְתִירוֹשׁ יִתְגּוֹרָרוּ (הושע ז, יד), ענין אסיפה וקבוץ. ופירוש מִי־גָר אִתָּךְ מי שיתקבץ עמך להלחם, והוא אומר זה על גוג ומגוג עָלַיִךְ יִפּֽוֹל כמו שנאמר עליו במקום אחר עַל־הָרֵי יִשְׂרָאֵל תִּפּוֹל (יחזקאל לט, ד). והשם הַעוֹד הַזֶּרַע בַּמְּגוּרָה (חגי ב, יט). ויתכן לפרש מזה כִּֽי־רָעוֹת בִּמְגוּרָם (תהלים נה, טז), כלומר במקום שנאספים שם. ובתוספת שתי מ"מין נֶֽהֶרְסוּ מַמְּגֻרוֹת (יואל א, יז), בשורק, ואדני אבי ז"ל כתכ כי המ"ם הראשונה לשמוש לפיכך נדגשה המ"ם השניה ופתח המ"ם מקום חירק כמו לְמַבָּרִֽאשׁוֹנָה (דברי הימים א' טו, יג), ענינם מקום אסיפת התבואה. ויש לפרש מזה סַעַר מִתְגּוֹרֵר (ירמיה ל, כג). וכן תרגום יונתן עִלְעוּל מִתְכְּנַשׁ. ואמר בו המסרה ב' בתרי לישני. ופירוש הַעוֹד הַזֶּרַע בַּמְּגוּרָה (חגי ב, יט), דרך שאלה כלומר יש לכם עוד זרע במגורה שתשענו עליו? אין לכם כי אם הזרוע בארץ לפיכך צריכים אתם אל ברכתי ואם החלו בנין הבית הכירו מיד ברכתי שאשלח לכם בזרוע ובפרי העץ. ורבינו שלמה פירש עדין לא זרעתם בשנה זו כי הזרע עדין במגורה והאילנות עדיין לא חנטו פירותיהן ומעתה תזרעו בזמן ברכה כי בנין הבית יביא ברכה במעשי ידיכם. גּוּר אַרְיֵה יְהוּדָה (בראשית מט, ט), בְּתוֹךְ כְּפִרִים רִבְּתָה גוּרֶֽיהָ (יחזקאל יט, ב), הֵינִיקוּ גּוּרֵיהֶן בַּת־עַמִּי (איכה ד, ג), כולם בשורק. ובחולם נָֽעֲרוּ כְּגוֹרֵי אֲרָיֹֽות (ירמיה נא, לח), ולנקבות בְּדֵי גֹֽרוֹתָי (נחום ב, יג) בני החיות בעודם קטנים יקראו גורים.

גושׁ  
לָבַשׁ בְּשָׂרִי רִמָּה וְגיּשׁ [וְגוּשׁ] עָפָר (איוב ז, ה), חתיכת עפר. ודומה לו בדברי רבותינו (בבא מציעא קא, ע"א) שנעקרו בגושיהן.

גזז  
לִגְזֹז אֶת־צֹאנוֹ (בראשית לא, יט), וְעַתָּה שָׁמַעְתִּי כִּי גֹֽזְזִים לָךְ (שמואל א' כה, ז), גָּזִּי נִזְרֵךְ (ירמיה ו, כט), וַיִּקְרַע אֶֽת־מְעִלוֹ וַיָּגָז אֶת־רֹאשׁוֹ (איוב א, כ). והנפעל וְכֵן נָגוֹזּוּ וְעָבָר (נחום א, יב), כלומר נכרתו. והשם יֵרֵֽד כְּמָטָר עַל־גֵּז (תהלים עב, ו), הדשא שנקצר ונשארו שרשיו ועוד יצמח עם המטר, וכן אַחַר גִּזֵּי הַמֶּֽלֶךְ (עמוס ז, א). וכן הצמר שגוזזין מן הצאן, גֵּז צֹֽאנְךָ (דברים יח, ד), וַיִּמֶץ טַל מִן־הַגִּזָּה (שופטים ו, לח), אֶת־גִּזַּת הַצֶּמֶר (שם ו, לו). ומן השרש הזה גָּזִית ומשפטו להיות גַּזִית בדגש ובא הנח תמורת הדגש כמשפט. אַבְנֵי גָזִֽית (מלכים א' ה, לא), לֹֽא־תִבְנֶה אֶתְהֶן גָּזִית (שמות כ, כה), פירוש אבני כריתה כלומר אבנים נפסלות. 

גזל  
וְהֵשִׁיב אֶת־הַגְּזֵלָה אֲשֶׁר גָּזָל (ויקרא ה, כג), אֲשֶׁר גָּֽזְלוּ עַבְדֵי אֲבִימֶֽלֶךְ (בראשית כא, כה), פֶּן־תִּגְזֹל אֶת־בְּנוֹתֶיךָ מֵֽעִמִּֽי (שם לא, לא). והנפעל וְֽנִגְזְלָה שְׁנָתָם (משלי ד, טז). והשם בִתְשׂוּמֶת יָד אוֹ בְגָזֵל (ויקרא ה, כא), והסמוך גֵּזֶל אָח (יחזקאל יח, יח), אִם־עֹשֶׁק רָשׁ וְגֵזֶל מִשְׁפָּט וָצֶדֶק (קהלת ה, ז), בחמש נקודות ענינם ידוע. וענין אחר וְתֹר וְגוֹזָֽל (בראשית טו, ט), הוא בן היונה ואמר גוֹזָֽל שענינו העוף הקטן כמו עַל־גּֽוֹזָלָיו יְרַחֶף (דברים לב, יא), לפי שלא יכשר לקרבן מן היונים כי אם הקטנים. 

גזם  
יֶתֶר הַגָּזָם (יואל א, ד), הוא מין ארבה.

גזע  
מִגֶּזַע יִשָׁי (ישעיה יא, א), בסגול, בַּל־שֹׁרֵשׁ בָּאָרֶץ גִּזְעָם (ישעיה מ, כד), וּבֶעָפָר יָמוּת גִּזְעֽוֹ (איוב יד, ח), העץ הנקטף ושרשו נשאר בארץ יקרא גזע. וכן אמרו רבותינו ז"ל (עירובין ק, ע"ב) גזעו מחליף, ועוד אמרו (בבא בתרא פא, ע"א) העולה מן הגזע שלו, מן השרשים של בעל הבית. פירוש כל גוף האילן מן הארץ ולמעלה והסעיפין העולים ממנו הן של לוקח והשרשים הם הטמונין תחת הארץ העולה מהם של בעל הבית. 

גזר  
גָּזַר מִמִּכְלָה צֹאן (חבקוק ג, יז), לְגֹזֵר יַם־סוּף לִגְזָרִים (תהלים קלו, יג), גִּזְרוּ אֶת־הַיֶּלֶד הַחַי (מלכים א' ג, כה), וַֽיִּגְזְרוּ הָֽעֵצִֽים (שם ב' ו, ד). והנפעל כִּי נִגְזַר מֵאֶרֶץ חַיִּים (ישעיה נג, ח), וְהֵמָּה מִיָּדְךָ נִגְזָֽרוּ (תהלים פח, ו). והשם בֵּין הַגְּזָרִים הָאֵֽלֶּה (בראשית טו, יז), וְהַגִּזְרָה וְהַבִּנְיָה (יחזקאל מא, יג), ענין כריתה וחתוך. ופירוש וְהַגִּזְרָה וְהַבִּנְיָה הלשכה הגזורה מהבית. וכן אֶל־פְּנֵי הַגִּזְרָה אֲשֶׁר עַל־אַֽחֲרֶיהָ (שם מא, טו), ויונתן תרגם הַגִּזְרָה בְּצוּרְתָא. וכן סַפִּיר גִּזְרָתָֽם (איכה ד, ז), כלומר כאילו נחתכו מן הספיר לרוב זכותם. וכן אֶל־אֶרֶץ גְּזֵרָה (ויקרא טז, כב), שנכרתה מן הישוב ומן הצמחים. וּבְמַגְזְרֹת הַבַּרְזֶל (שמואל ב' יב, לא), הם המשורות שחותכין בהם העצים שיר"א [שיג"א] בלע"ז או הדומה להם מכלי הברזל החותכים. ואמר על דבר החזק שלא ישוב אחור וְֽתִגְזַר־אֹמֶר וְיָקָם לָךְ (איוב ככ, כח), וַיִּגְזֹר עַל־יָמִין (ישעיה ט, יט). והנפעל אֲשֶׁר־נִגְזַר עָלֶֽיהָ (אסתר ב, א), כלומר נחתך הדבר שלא ישוב עוד אחור. אֶל־פְּנֵי הַגִּזְרָה אֲשֶׁר עַל־אַֽחֲרֶיהָ (יחזקאל מא, טו), החתוך, כלומר שנחתכה ונחלקה מושבות לישראל ולכהנים וללוים. 

גחל  
כִּי גֶֽחָלִים אַתָּה חֹתֶה עַל־רֹאשׁוֹ (משלי כה, כב), הגימ"ל בסגול. והסמוך בפתח גַּֽחֲלֵי רְתָמִֽים (תהלים קכ, ד), או הוא משקל אחר בפלס נַֽחֲלֵי. ועם הכנוי בסגול וְאַף אָפִיתִי עַל־גֶּחָלָיו (ישעיה מד, יט). והאחד מן גחלים גֶּֽחָל בפלס פֶּחָם. ונכנסה עליו תי"ו הנקבה אֵין־גַּחֶלֶת לַחְמָם (שם מז, יד), וְכִבּוּ אֶת־גַּֽחַלְתִּי (שמואל ב' יד, ז). 

גחן  
כֹּל הוֹלֵךְ עַל־גָּחוֹן (ויקרא יא, מב), עַל־גְּחֹֽנְךָ תֵלֵךְ (בראשית ג, יד), אמר בו התרגום על מעהי, עַל מְעָךְ תֵּיזִיל, כלומר שהולך מושכב ארצה על בטנו. ודומה לזה מה שאמרו רבותינו ז"ל (בבא מציעא נט, ע"א) אתתך נוצא גחין ולחוש לה.

גיא  
כָּל־גֶּיא יִנָּשֵׂא (ישעיה מ, ד), בסגול והשאר בצרי. ובלשון נקבה גֵּיא גְּדוֹלָה מְאֹד (זכריה יד, ד). ומשקל אחר וַנֵּשֶׁב בַּגָּיְא (דברים ג, כט). ובלא אל"ף וְהַגַּי בֵּינָו [בֵּינָיו] וּבֵין־הָעָֽי (יהושע ח, יא). והקבוץ על דרך נקבות גִּבְעוֹתֶיךָ וְגֵֽאוֹתֶיךָ (יחזקאל לה, ח). וביו"ד נראית לָֽאֲפִיקִים וְלַגֵּאָיֹת [וְלַגֵּֽאָיוֹת] (שם ו, ג), ענינם עמק, עמקים. והיו"ד הנראית במלת ולגיאיות תמורת האל"ף הנחה במלת וַנֵּשֶׁב בַּגָּיְא והאל"ף תמורת היו"ד הנראית בו ומשפט המלה וְלַגַּיְאוֹת. או נאמר כי היו"ד הנראית בוַנֵּשֶׁב בַּגָּיְא היא הנסתרת במלת וְלַגַּיְאוֹת בין הגימ"ל והאל"ף כמו שנסתרה בכָּל־גֶּיא יִנָּשֵׂא והיו"ד הנראית במלת וְלַגַּיְאוֹת היא תמורת ה"א הנקבה כי הנפרד מן גאיות נאמר גֵּאָה וכשנתחברה לרבות הומרה הה"א ליו"ד ונאמר גֵּֽאָיוֹת כמו שהומרה ה"א מְלוּכָה במַלְכִיּוֹת. ואף על פי שיש לאמר כי מלכיות הוא מקובץ מן מלכות לא מן מלוכה כמו שכתבנו בחלק הדקדוק בשער השמות והוא הנכון. ומזה הענין אֲשֶׁר עַל־רֹאשׁ גֵּֽיא־שְׁמָנִים (ישעיה כח, א), רוצה לומר אשר על ראש הלומי יין שהוא גיא שמנים. דמה הראש שלהם לרוב התענגם והתעדנם ויציקת השמן המבושם עד ראשם תמיד עד שהוא נגר כמים הנגרים בנחל ובגיא. וכן פירשו רבי יונה. 

גיד  
אֶת־גִּיד הַנָּשֶׁה (בראשית לב, לג), גִּידֵי פַֽחֲדָו [פַֽחֲדָיו] יְשׂרָֽגוּ (איוב מ, יז), וְהִנֵּה־עֲלֵיהֶם גִּדִים (יחזקאל לז, ח), וּבַֽעֲצָמוֹת וְגִידִים תְּשׂכְכֵֽנִי (איוב י, יא), ידוע. וְגִיד בַּרְזֶל עָרְפֶּךָ (ישעיה מח, ד), שבט ברזל לפי שיש גידים בעורף אמר כן.

גיל  
מִן־הַֽיְלָדִים אֲשֶׁר כְּגִֽילְכֶם (דניאל א, י), כדמותכם. וכן אמרו רבותינו ז"ל (מגילה יא, ע"א) אחיו של ראש ובן גילו של ראש, כלומר דומה לו. 

גיף  
יָגִיפוּ הַדְּלָתוֹת (נחמיה ז, ג), יסגרו. וכן תרגום וְסָגַרְתְּ הַדֶּלֶת (מלכים ב' ד, ד), וְתַגִיפִין דָשָׁא. ונראה מדברי רבותינו ז"ל כי כי הגפת הדלתות הוא סגירה לבד בלתי נעילה במנעול שאמרו (זבחים נה, ע"ב) וּשְׁחָטוֹ פֶּתַח אֹהֶל מוֹעֵד (ויקרא ג, ב), בזמן שהוא פתוח ולא בזמן שהוא נעול... פשיטא? מוגף כנעול דמי. וילון מאי? אמר רבי זירא הוא עצמו אין נעשה אלא לפתח הפתוח. 

גיר  
כְּאַבְנֵי־גִר מְנֻפָּצוֹת (ישעיה כז, ט)ׄ ענינו סיד. ובארמית עַל־גִּירָא דִּֽי־כְתַל הֵֽיכְלָא (דניאל ה, ה). 

גלל  
וְגָֽלֲלוּ אֶת־הָאֶבֶן (בראשית כט, ג), גּוֹל עַל־י"י דַּרְכֶּךָ (תהלים לז, ה), גֹּלּוּ אֲבָנִים גְּדֹלוֹת אֶל־פִּי הַמְּעָרָה (יהושע י, יח). והתאר גֹּל אֶל־י"י יְפַלְּטֵהוּ (תהלים כב, ט), בפלס לֶחֶם חֹם (שמואל א' כא, ז), כל מי שמסבב דרכיו אל י"י יפלטהו.  גְּלִילֵי זָהָב (שיר השירים ה, יד), עַל־גְּלִילֵי כֶסֶף (אסתר א, ו), ענין סבוב. וממנו נקראו השמים גלגלים בכפל הפ"א שהם סובבים העולם תמיד. לָהֶם קוֹרָא הַגַּלְגַּל (יחזקאל י, יג), קוֹל רַעַמְךָ בַּגַּלְגַּל (תהלים עז, יט). הַדֶּלֶת הָֽאַחַת גְּלִילִים (מלכים א' ו, לד), עשויה עמודים עגולים. וכן גְּלִילֵי זָהָב, גְּלִילֵי כֶסֶף, והכל ענין סבוב. וכן נקראה האגרת מגלה לפי שגוללין אותה. מְגִלָּה עָפָֽה (זכריה ה, א). ונקרא הדומן והצואה גלל לפי שהוא מתגלגל כְּֽגֶלְלוֹ לָנֶצַח יֹאבֵד (איוב כ, ז), כַּֽאֲשֶׁר יְבַעֵר הַגָּלָל (מלכים א' יד, י), בְּגֶֽלְלֵי צֵאַת הָֽאָדָם (יחזקאל ד, יב), וּלְחֻמָם כַּגְּלָלִֽים (צפניה א, יז). ומזה נקראו הצלמים גלולים לזלותם ולטנופם. ורבותינו ז"ל פירשו גלל זה השן שאמרו (בבא קמא ג, ע"א) וּבִעֵר (שמות כב, ד) זה השן וכן הוא אומר כַּֽאֲשֶׁר יְבַעֵר הַגָּלָל. ונקרא השן גלל לפי שהוא דומה לאבן גלל שהיא האבן הנקראת בארמי, ובלע"ז מרמרא ונקראת גלל כמו שאמר נִדְבָּכִין דִּי־אֶבֶן גְּלָל (עזרא ו, ד). וכן הקש והגבבה נקרא גלגל מפני שהוא מתגלגל מרוב קלותו. שִׁיתֵמוֹ כַגַּלְגַּל כְּקַשׁ לִפְנֵי־רֽוּחַ (תהלים פג, יד), וּכְגַלְגַּל לִפְנֵי סוּפָֽה (ישעיה יז, יג). וכן נקרא הראש גלגלת לסבובו עֹמֶר לַגֻּלְגֹּלֶת (שמות טז, טז), וְאֶת־גֻּלְגָּלְתּוֹ תָֽקְעוּ (דברי הימים א' י, י). ונכפל גם הפ"א בגלגל ובגלגלת כמו שנכפל בְּקָדְקֹד שהוא מן קָדַד. וכן נקרא חמר האבנים לסבובו גל אבנים, עֵד הַגַּל הַזֶּה (בראשית לא, נב). והעד והראיה ששרשו גלל חבורו לרבים גַּם מִזְבְּחוֹתָם כְּגַלִּים (הושע יב, יב), הדגש לחסרון אות הכפל כמו פַּת מן פָּתַת וקַן מן קָנַן. וכן המעין נקרא גל לסבובו גַּל נָעוּל (שיר השירים ד, יב). גֻּלֹּת מָיִם (יהושע טו, יט), אֵת גֻּלֹּת עִלִּיּוֹת וְאֵת גֻּלֹּת תַּחְתִּיּֽוֹת (שם). והנפעל מזה וְיִגַּל כַּמַּיִם מִשְׁפָּט (עמוס ה, כד), כי הוא פתח. ואופן העגלה יקרא גלגל וְהָמַם גִּלְגַּל עֶגְלָתוֹ (ישעיה כח, כח), הגימ"ל הראשונה בחירק, וְגַלְגִּלָּיו כַּסּוּפָֽה (ישעיה ה, כח), הגימ"ל השניה בחירק. ויתכן היות מזה קוֹל רַעַמְךָ בַּגַּלְגַּל (תהלים עז, יט), והוא אמור על גלגלי מרכבות פרעה כמו שאמר וַיָּסַר אֵת אֹפַן מַרְכְּבֹתָיו (שמות יד, כה). ועוד בענין הזה גַּלּוֹתִי אֶת־חֶרְפַּת מִצְרַיִם (יהושע ד, ט). והנפעל וְנָגֹלּוּ כַסֵּפֶר הַשָּׁמָיִם (ישעיה לד, ד). והכבד [הִפְעִיל] וַיָּגֶל את האבן (בראשית כט, י). וכבד אחר [פֻּעַל] וְשִׂמְלָה מְגֽוֹלָלָה (ישעיה ט, ד). וההתפעל מִתְגֹּלֵל בַּדָּם (שמואל ב' כ, יב), לְהִתְגֹּלֵל עָלֵינוּ (בראשית מג, יח). ובכפל הפ"א תַּחַת שֹׁאָה הִתְגַּלְגָּֽלוּ (איוב ל, יד), וְגִלְגַּלְתִּיךָ מִן־הַסְּלָעִים ענין הכל סבוב. כְּגַלֵּי הַיָּֽם (ישעיה מח, יח), כָּל־מִשְׁבָּרֶיךָ וְגַלֶּיךָ עָלַי עָבָֽרוּ (תהלים מב, ח), בְּשׂוֹא גַלָּיו (שם פט, י), לפי שגלי הים מהגלגלים בתנועת נקראו כן. אֶחָד מִימִין הַגֻּלָּה (זכריה ד, ג), גֻּלֹּת הַכֹּֽתָרֹת (מלכים א' ז, מב), וְגֻלָּהּ עַל־רֹאשָׁהּ (זכריה ד, ב), במפיק ה"א. והיה ראוי גֻּלְּתָהּ כמו אֵצֶל פִּנָּהּ (משלי ז, ח) הראוי פִּנָּתָהּ. או יהיה משקל אחר בלא ה"א הנקבה גֹּל בפלס חֹק. או יהיה המפיק לתפארת הקריאה כמו וְתַֽעֲלֻמָהּ יֹצִא אֽוֹר (איוב כח, יא), כְּבִכּוּרָהּ בְּטֶרֶם קַיִץ (ישעיה כח, ד), ולֹא גֻשְׁמָהּ (יחזקאל כב, כד), והוא כלי עגול כמו מזרק. וכל גְּלִילוֹת פְּלָשֶׁת (יואל ד, ד), גְּלִילוֹת הַפְּלִשְׁתִּים (יהושע יג, ב), גְּלִיל הַגּוֹיִֽם (ישעיה ח, כג), גְּלִילוֹת הַיַּרְדֵּן (יהושע כב, י), כמו גבול או כמו מחוז או מדינה. יֽוֹצְאִים אֶל־הַגְּלִילָה הַקַּדְמוֹנָה (יחזקאל מז, ח) שם מקום נקרא כן לענין ידוע אצלם, וְיָצָא אֶל־גְּלִילוֹת אֲשֶׁר־נֹכַח מַֽעֲלֵה אֲדֻמִּים (יהושע יח, יז), וכן נקרא אל הגלגל אֲֽשֶׁר־נֹכַח לְמַֽעֲלֵה אֲדֻמִּים (שם טו, ז) והכל מקום אחד והשם אחד. ויונתן תרגם יֽוֹצְאִים אֶל־הַגְּלִילָה הַקַּדְמוֹנָה נַפְקִין בְּגָלִילָא מִמַדִינְחָא. וכל הנכנסים תחת השרש הזה הם ענין אחד כלם אבל כל אחד יתפרש לפי מקומו ולפי ענינו הקרוב אליו. וכן בִּגְלַל  הַדָּבָר הַזֶּה (דברים טו, י), בסבת הדבר הזה.

גלב  
תַּעַר הַגַּלָּבִים (יחזקאל ה, א), הם הסופרים. ובבראשית רבה (פרשה מד, ע"ב) היה המלאך עומד ומגלב בידו. ותרגום [ירושלמי] וְכָל־זָקָן גְּרֻעָה (ירמיה מח, לז), גליבא. חַֽרְבוֹת צֻרִים (יהושע ה, ב), גלבים דטור. 

גלד  
שַׂק תָּפַרְתִּי עֲלֵי גִלְדִּי (איוב טז, טו), עורי. ודומה לו בלשון רבותינו (מועד קטן כו, ע"א) בשוקא דגלדאי, פירוש בשוק מתקני העורות. ועוד אמרו (ראש השנה כז, ע"ב) גרדו והעמידו על גלדו כלומר שלא נשתייר אלא עורו. וכן קראו (חולין נד, ע"א) לבהמה פשוטת עורה מחמת חולי גלודה. וכן בערבי נקרא העור אל ג"לד. 

גלה  
גָּלָה כָבוֹד מִיִּשְׂרָאֵל (שמואל א' ד, כא), עַל־כְּבוֹדוֹ כִּֽי־גָלָה מִמֶּֽנּוּ (הושע י, ה), גָּלָה מְשׂוֹשׂ הָאָֽרֶץ (ישעיה כד, יא), עַתָּה יִגְלוּ בְּרֹאשׁ גֹּלִים (עמוס ו, ז), יִגֶל יְבוּל בֵּיתוֹ (איוב כ, כח), וְגַם־גֹּלֶה אַתָּה לִמְקוֹמֶֽךָ (שמואל ב' טו, יט), פירוש למקומך קשור עם שׁוּב שזכר למעלה כאילו אמר שוב למקומך כי נכרי אתה וגם גולה אתה כי בגת היה יושב לפיכך נקרא אִתַּי הַגִּתִּי. ופירוש שׁוּב וְשֵׁב עִם־הַמֶּלֶךְ (שם) שוב למקומך לגת או שב עם המלך אבשלום. והנפעל דּוֹרִי נִסַּע וְנִגְלָה (ישעיה לח, יב). והפעל הכבד [הִפְעִיל] אֲשֶׁר הֶגְלָה נְבֽוּכַדְנֶצַּר (אסתר ב, ו), אֲשֶׁר־הִגְלֵיתִי מִירוּשָׁלַם (ירמיה כט, ה). ושלא נזכר פועלו ממנו [פֻּעַל] אֲשֶׁר הָגְלָה מִירוּשָׁלַיִם (אסתר ב, ו), הָגְלָת יְהוּדָה כֻּלָּהּ הָגְלָת שְׁלוֹמִֽים (ירמיה יג, יט), כמו הגלתה. והשם כְּלֵי גוֹלָה (יחזקאל יב, ג). ומשקל אחר וְגָלֻת הַֽחֵל־הַזֶּה (עבדיה א, כ), וְגָֽלוּתִי יְשַׁלֵּחַ (ישעיה מה, יג). ענין אלו והדומים להם ענין גלות וידוע הוא כי הוא לשון טלטול והנעה. ורוב הלשון לטלטול השבי. ויש בו טלטול הנוע לבד שאין בו שבי כמו וְגַם־גֹּלֶה אַתָּה (שמואל ב' טו, יט). וכן וַיַּגְלוּם אֶל־מָנָֽחַת (דברי הימים א' ח, ו). וענין שני גָּלָה חָצִיר (משלי כז, ה), והוא פועל עומד כאילו אמר נגלה חציר. ואשר הם פועל יוצא גָּלָה אֶת־אֹזֶן שְׁמוּאֵל (שמואל א' ט, טו), גּֽוֹלֶה־סּוֹד הוֹלֵךְ רָכִיל (משלי כ, יט), גָּלוּי לְכָל־הָֽעַמִּים (אסתר ח, יג), וָֽאֶקַּח אֶת־סֵפֶר הַמִּקְנָה אֶת־הֶֽחָתוּם הַמִּצְוָה וְהַֽחֻקִּים וְאֶת־הַגָּלֽוּי (ירמיה לב, יא), תרגום יונתן וּנְסֵיבֵית יַת שִׁטְרָא דִזְבִינָא יַת דִכְתִיב בְּעִיץ וַחֲתֵים כְּהִלְכָתָא וְכִדַחֲזָא וְיַת שִׁטְרָא פְּתִיחָא. ואדני אבי ז"ל פירש שטר שגלה אזן הגואלים האחרים כמו שכתוב וַֽאֲנִי אָמַרְתִּי אֶגְלֶה אָזְנְךָ וגו' (רות ד, ד). והנפעל וְנִגְלָה יְסֹדוֹ (יחזקאל יג, יד), וְנִגְלִינוּ אֲלֵיהֶֽם (שמואל א' יד, ח), תִּגָּל עֶרְוָתֵךְ גַּם תֵּרָאֶה חֶרְפָּתֵךְ (ישעיה מז, ג), כְּהִגָּלוֹת נִגְלוֹת (שמואל ב' ו, כ). אבל וְיִגַּל כַּמַּיִם מִשְׁפָּט (עמוס ה, כד) שהוא פתוח הוא משרש גלל מענין גֻּלֹּת מָיִם (יהושע טו, יט). וההתפעל וַיִּתְגַּל בְּתוֹךְ אָֽהֳלֹֽה (בראשית ט, כא), כִּי אִֽם־בְּהִתְגַּלּוֹת לִבּֽוֹ (משלי יח, ב). והפעל הכבד [פִּעֵל] מִֽי־גִלָּה פְּנֵי לְבוּשׁוֹ (איוב מא, ה), גִּלֵּיתִי אֶת־מִסְתָּרָיו וְנֶחְבָּה לֹא יוּכָל (ירמיה מט, י), וְהִוא גִּלְּתָה אֶת־מְקוֹר דָּמֶיהָ (ויקרא כ, יח), כִּי מֵאִתִּי גִּלִּית וַֽתַּֽעֲלִי (ישעיה נז, ח), וַיְגַל י"י אֶת־עֵינֵי בִלְעָם (במדבר כב, לא), וַיְגַל אֵת מָסַךְ יְהוּדָה וַתַּבֵּט (ישעיה כב, ח), גַּל מֵֽעָלַי חֶרְפָּה וָבוּז (תהלים קיט, כב). ושלא נזכר פועלו ממנו [פֻּעַל] וְהֻצַּב גֻּלְּתָה הֹֽעֲלָתָה (נחום ב, ח), ענין אלו והדומים להם ענין גלוי. ופירוש כי מאתי גלית גלית עצמך מאתי שלא רצית לחסות ולהתכסות תחת כנפי. וְהַגִּלְיֹנִים וְהַסְּדִינִים (ישעיה ג, כג), הם החלוקים הדקים. וכן נקראים בערבי אל גליל"ה. ונקראו כן לפי שנגלה הבשר מתחתיהן מרוב דקותם. ויש מפרשים גליונים מראות, קַח־לְךָ גִּלָּיוֹן גָּדוֹל (ישעיה ח, א) אגרת.

גלח  
וְגִלְּחָה אֶת־רֹאשָׁהּ (דברים כא, יב), וְאֶת־הַנֶּתֶק לֹא יְגַלֵּחַ (ויקרא יג, לג), יְגַלַּח י"י בְּתַעַר הַשְּׂכִירָה (ישעיה ז, כ), מְגֻלְּחֵי זָקָן וּקְרֻעֵי בְגָדִים (ירמיה מא, ה), על דרך כְּאֵלָה נֹבֶלֶת עָלֶהָ (ישעיה א, ל), כמו שאנו עתידין לבאר בשרש נבל. ושלא נזכר פועלו ממנו [פֻּעַל] כַּאֲשֶׁר גֻּלָּֽח (שופטים טז, כב), אִם־גֻּלַּחְתִּי וְסָר מִמֶּנִּי כֹחִי (שם טז, יז). וההתפעל וְהִתְגַּלָּח (ויקרא יג, לג), ענינם ידוע. 

גלם  
אֶת־אַדַּרְתּוֹ וַיִּגְלֹם (מלכים ב' ב, ח) כפל אותה וכרך אותה ובה הכה את המים. וכן בִּגְלוֹמֵי תְּכֵלֶת וְרִקְמָה (יחזקאל כז, כד), מלבוש שיתכסה ויתעטף, האדם בה קורין לו בלע"ז קפ"א. וכן בדברי רבותינו ז"ל (בבא מציעא סה, ע"א) גלימא דמיכסא. ויש מפרשים אותו כרכי הבגדים טרושל"ש בלע"ז. וענין אחר גָּלְמִי רָאוּ עֵינֶיךָ (תהלים קלט, טז), גופי כי גוף הדבר שאין בו כל צורותיו ולא נגמר לכלי נקרא גולם. גלמי כלי עץ, גלמי כלי מתכות, (חולין כה, ע"א) קודם שנגמרה מלאכתן לכלי יקראו כן. וכן יקרא האדם הרק מאין חכמה גולם באמרם (אבות פרק ה, משנה י) שבעה דברים בגולם ושבעה בחכם.


גלע  
וְלִפְנֵי הִתְגַּלַּע הָרִיב נְטֽוֹשׁ (משלי יז, יד), וְכָל־אֱוִיל יִתְגַּלָּֽע (שם כ, ג), בְּכָל־תּֽוּשִׁיָּה יִתְגַּלָּֽע (שם יח, א), ענינם יתערב.

גלשׁ  
שֶׁגָּלְשׁוּ מֵהַר גִּלְעָֽד (שיר השירים ד, א), רבי יונה פירשו השכימו, לקוח מלשון הערב שקורין לשחר גלו"ש.  ויתכן לפרשו מענין גִּבֵּחַֽ הוּא (ויקרא יג, מא) שאמר בו התרגום גְּלוֹשׁ הוּא. וכן פירשו אדוני אבי ז"ל שנמרטו ונסרקו בינות עצי היער ונתייפו כאלו נסרקו במסרק. 

גם  
מלה שהיא בכל מקום לתוספת ענין. ורבי יונה חלק אותם לענינים ואין צורך כי כלם לתוספת. וַיֹּאכַל גַּם־אָכוֹל אֶת־כַּסְפֵּֽנוּ (בראשית לא, טו), לפי שאמרו הֲלוֹא נָכְרִיּוֹת נֶחְשַׁבְנוּ לוֹ כִּי מְכָרָנוּ (שם), כי לא די שלא נתן לנו משלו אלא אכל מה שראוי לתת לנו וגם אכל כספנו שהוא שכירותך. וכן גַּם־שְׁנֵיכֶם יוֹם אֶחָֽד (שם כז, מה), כל אחד לרבות על חבירו. וכן גַּם־אַתֶּם גַּם־בְּנֵי יִשְׂרָאֵל (שמות יב, לא). וכן גַּם־כַּעַס (שמואל א' א, ו), כעס אחר כעס. ופירוש גַּם־בָּרוּךְ יִֽהְיֶֽה (בראשית כז, לג), לפי שאמר ואברכהו שברך אותו שלא מרעהו כיון שהרגיש בו והכיר כי יעקב היה אמר גם ברוך יהיה כלומר מדעתי אברך אותו עתה. וַיַּעַשׂ גַּם־הוּא מַטְעַמִּים (שם כז, לא), לפי שעשה יעקב מטעמים אמר כי גם עשו עשה מטעמים. ופירוש גַּם־אַתֶּם גַּם־בְּנֵי יִשְׂרָאֵל (שמות יב, לא), גַּם־אֲנַחְנוּ גַם־אַתָּה (בראשית מג, ח), גַּם־אֲנַחְנוּ גַּם אֲשֶׁר־נִמְצָא הַגָּבִיעַ בְּיָדֽוֹ (שם מד, טז), גַּם־רֶכֶב גַּם־פָּֽרָשִׁים (שם נ, ט), כל אלה לפי שאין דבר מוקדם בענין הכונה לפיכך אמר גם עם הקודם כי יכשר היותו אחרון לפיכך יאמר גם עם כל אחד. וכמו זה הדרך בלשון הקדש בכ"ף השמוש באמרו כָעָם כַּכֹּהֵן כַּעֶבֶד כַּֽאדֹנָיו (ישעיה כד, ב), כָמוֹךָ כְּפַרְעֹֽה (בראשית מד, יח), כלומר זה כזה וזה בזה, וכן וַיֵּֽלְכוּ גַּם־אֶחָיו (שם נ, יח) לפי שאמר בתחלה וַיְצַוּוּ אֶל־יוֹסֵף (שם נ, טז), ידמה ששלחו אל יוסף אנשים נכבדים שישא פשעם וחטאתם ואחרי כן הלכו גם הם ויפלו לפניו. ויש בענין אפילו כמו אֵין גַּם־אֶחָֽד (תהלים יד, ג), אפילו אחד, גַּם־לְרֵעֵהוּ יִשָּׂנֵא רָשׁ (משלי יד, כ), גַּם־בִּשְׂחֹק יִכְאַב־לֵב (שם יד, יג), והדומים להם והכל ענין רבוי.

גמא  
[הִפְעִיל] הַגְמִיאִינִי נָא מְעַט־מַיִם מִכַּדֵּֽךְ (בראשית כד, יז), השקיני. וכן בְּרַעַשׂ וְרֹגֶז יְגַמֶּא־אָרֶץ (איוב לט, כד), כאילו מרוב קלותו ומהירותו ישתה הארץ. וכן פירש אדני אבי עליו השלום מְגַמַּת פְּנֵיהֶם קָדִימָה (חבקוק א, ט), והוא מן הפעל הדגוש [פִּעֵל]. ובא כדרך בעלי הה"א, תאמר הבנין ממנו גִמָּה, גִּמִּיתָ, מְגַמֶּֽה, מְגַמָּה, ובסמוך מְגַמַּת פניהם רוצה לומר כי רוח קדים שותה פניהם, כלומר יבאו בעזות פנים כאילו רוח קדים שהיא עזה שתתה פניהם או השקתה. הֲיִגְאֶה־גֹּמֶא בְּלֹא בִצָּה (איוב ח, יא), תֵּבַת גֹּמֶא (שמות ב, ג), וּבִכְלֵי־גֹמֶא (ישעיה יח, ב), הוא עץ קל עד מאד. ויש לפרשם מלשון גמי בדברי רבותינו ז"ל (כלים פרק י, משנה ד) כי עושין מן הגמי ספינות קטנות וזופהין אותן בזפת שלא יכנסו בהם המים והם קלים על פני המים. 

גמד  
גֹּמֶד אָרְכָּהּ (שופטים ג, טז), אמה הזרוע. והתאר וְגַמָּדִים בְּמִגְדְּלוֹתַיִךְ הָיוּ (יחזקאל כז, יא), פירושו ננסים אנשי מדה קצרה.

גמה  
מְגַמַּת פְּנֵיהֶם קָדִימָה (חבקוק א, ט), נכח פניהם. וכן תרגם מִקָבֵיל אַפֵּיהוֹן דָמָן כְּרוּחַ קָדִים קִידוּמָא. וכבר כתבנוהו עם האל"ף.

גמל  
כִּי גָמַל עָלָֽי (תהלים יג, ו), אֲשֶׁר־גְּמָלָם כְּֽרַֽחֲמָיו (ישעיה סג, ז), אֲשֶׁר גָּמַלְנוּ אֹתֽוֹ (בראשית נ, טו), גְּמֹל עַֽל־עַבְדְּךָ אֶֽחְיֶה (תהלים קיט, יז), אַשְׁרֵי שֶׁיְשַׁלֶּם־לָךְ אֶת־גְּמוּלֵךְ שֶׁגָּמַלְתְּ לָֽנוּ (שם קלז, ח), ענינם התחלת הטובה או הרעה, יִגְמְלֵנִי י"י כְּצִדְקִי (תהלים יח, כא). והשם הַגְּמוּל אַתֶּם מְשַׁלְּמִים (יואל ד, ד), ועם ה"א הנקבה וְלָמָּה יִגְמְלֵנִי הַמֶּלֶךְ הַגְּמוּלָה הַזֹּֽאת (שמואל ב' יט, לז). ומשקל אחר תַּגְמוּל, כָּֽל־תַּגְמוּלוֹהִי עָלָֽי (תהלים קטז, יב), והוא כמו תַּגְמוּלָיו ובא בה"א יו"ד על דרך הארמית עֲלוֹהִי, יְדוֹהִי. וענין אחר וַיִּגְדַּל הַיֶּלֶד וַיִּגָּמַל (בראשית כא, ח), נשלמה יניקתו, וכן עַד יִגָּמֵל הַנַּעַר (שמואל א' א, כב). והפעל הקל ממנו כַּֽאֲשֶׁר גְּמָלַתּוּ (שם א' א, כד), גָּמוּל יָדוֹ הָדָֽה (ישעיה יא, ח), גְּמוּלֵי מֵֽחָלָב (שם כח, י), שְׁבִי עַד־גָּמְלֵךְ אֹתוֹ (שמואל א' א, כג) וכן להשלמת בשול הפירות וַיִּגְמֹל שְׁקֵדִֽים (במדבר יז, כג), וּבֹסֶר גֹּמֵל (ישעיה יח, ה). אֶת־הַגָּמָל כִּי־מַֽעֲלֵה גֵרָה הוּא (ויקרא יא, ד), וּגְמַלֵּיהֶם נֹֽשְׂאִים (בראשית לז, כה), גְּמַלִּים מֵֽינִיקוֹת (שם לב, טז), ידוע. 

גמץ  
חֹפֵר גּוּמָּץ בּוֹ יִפּוֹל (קהלת י, ח), נכתבה בו הוי"ו עם הדגש תרגום אֶל־הַפַּחַת הַגָּדוֹל (שמואל ב' יח, יז), לְגוֹ קוּמְצָא, והקו"ף והגימ"ל ממוצא אחד הם.

גמר  
גָּמַר אֹמֶר לְדֹר וָדֹֽר (תהלים עז, ט), כִּי־גָמַר חָסִיד (שם יב, ב), ענין כליון והשלמה. ואשר הוא פועל יוצא לָאֵל גֹּמֵר עָלָֽי (שם נז, ג), משלים חסדו. וכן י"י יִגְמֹר בַּֽעֲדִי (שם קלח, ח), ישלים טובו בעדי. ויש מפרשים יִגְמָר־נָא רַע רְשָׁעִים (שם ז, י), יוצא כלומר הרע שעושים הרשעים יגמר אותם ויכלם. ויתכן היותו פועל עומד כלומר שיכלה ויסור רע הרשעים. 

גן  
גַּן־בְּעֵדֶן מִקֶּדֶם (בראשית ב, ח), גַּן נָעוּל אֲחֹתִי כַלָּה (שיר השירים ד, יב), וַיַּנִּחֵהוּ בְגַן־עֵדֶן לְעָבְדָהּ וּלְשָׁמְרָֽהּ (בראשית ב, טו), ולשון רבים מַעְיַן גַּנִּים (שיר השירים ד, טו), לִרְעוֹת בַּגַּנִּים (שם ו, ב). ובא בלשון נקבה וּכְגַנָּה זֵרוּעֶיהָ תַצְמִיחַ (ישעיה סא' יא), אֶל־גִּנַּת אֱגוֹז יָרַדְתִּי (שיר השירים ו, יא). ולשון רבות כְּגַנֹּת עֲלֵי נָהָר (במדבר כד, ו), וְנִטְעוּ גַנּוֹת וְאִכְלוּ אֶת־פְּרִיהֶֽן (ירמיה כט, כח), וְעָשׂוּ גַנּוֹת וְאָֽכְלוּ אֶת־פְּרִיהֶֽם (עמוס ט, יד). והנכון ששרשם גנן והדגש מוכיח.

גנן  
וְגַנּוֹתִי עַל־הָעִיר הַזֹּאת (מלכים ב' כ, ו), גָּנוֹן וְהִצִּיל (ישעיה לא, ה). והפעל הכבד [הִפְעִיל] כֵּן יָגֵן י"י (שם). והשם מָגֵן גִּבֹּרֵיהוּ מְאָדָּם (נחום ב, ד), אֶלֶף הַמָּגֵן תָּלוּי עָלָיו (שיר השירים ד, ד), שְׁלֹשׁ מֵאוֹת זָהָב יַֽעֲלֶה עַל הַמָּגֵן הָֽאֶחָת (דברי הימים ב' ט, טז). והקבוץ וּשְׁלֹשׁ־מֵאוֹת מָֽגִנִּים זָהָב שָׁחוּט (שם), ובלשון נקבות אֶת־הַֽחֲנִיתִים וְאֶת־הַמָּגִנּוֹת (דברי הימים ב' כג, ט). על כן נקרא מגן לפי שהוא מגן על נושאו, מָגִנֵּנוּ רְאֵה אֱלֹהִים (תהלים פד, י), אתה שאתה לנו מגן וסחרה ראה בענינו ולחצנו. וכן נקראו גדולי העם לפי שהם מגנים על העם, כמו שאמר כִּי לֵֽאלֹהִים מָֽגִנֵּי־אֶרֶץ (שם מז, י), אָֽהֲבוּ הֵבוּ קָלוֹן מָֽגִנֶּֽיהָ (הושע ד, יח). וענין אחר תִּתֵּן לָהֶם מְגִנַּת־לֵב (איכה ג, סה), כמו דאבון. ואפשר שיהיה מהענין הראשון ופירושו כסוי לב על דרך הַשְׁמֵן לֵֽב־הָעָם הַזֶּה (ישעיה ו, י), ואדוני אבי ז"ל פירוש כסוי הלב חולי ידוע הוא מהחלואי המוח ואומרים לו בערבי גאשי"ת אל קל"ב.
 
גנב  
לָמָּה גָנַבְתָּ אֶת־אֱלֹהָֽי (בראשית לא, ל), וַיִּגְנֹב יַֽעֲקֹב אֶת־לֵב לָבָן הָֽאֲרַמִּי (שם לא, כ), פירוש גנב דעתו כי הוא היה חושב שהיה עם צאנו והוא ברח. וכן וַתִּגְנֹב אֹתִי (שם לא, כז), כאלו אמר דעתי. או יהיה אותי במקום מן כלומר גנבת דעתך ממני, וכן אמר התרגום וְכַסֵּיתָא מִנִּי. גְּנֻֽבְתִי יוֹם וּגְנֻֽבְתִי לָֽיְלָה (שם לא, לט). והיו"ד בשניהם נוסף. והראוי גְּנוּבַת יום וּגְנוּבַת לילה. והנפעל וְאִם־גָּנֹב יִגָּנֵב (שמות כב, יא). והפעל הכבד [פִּעֵל] מְגַנְּבֵי דְבָרַי (ירמיה כג, ל), וַיְגַנֵּב אַבְשָׁלוֹם אֶת־לֵב אַנְשֵׁי יִשְׂרָאֵֽל (שמואל ב' טו, ו). ושלא נזכר פועלו ממנו [פֻּעַל] כִּֽי־גֻנֹּב גֻּנַּבְתִּי (בראשית מ, טו), וְאֵלַי דָּבָר יְגֻנָּב (איוב ד, יב) וְגֻנַּב מִבֵּית הָאִישׁ (שמות כב, ו). וההתפעל וַיִּתְגַּנֵּב הָעָם בַּיּוֹם הַהוּא (שמואל ב' יט, ד). והשם אִם־הִמָּצֵא תִמָּצֵא בְיָדוֹ הַגְּנֵבָה (שמות כב, ג), וְנִמְכַּר בִּגְנֵֽבָתֽוֹ (שם כב, ב). והתאר אִם־בַּמַּחְתֶּרֶת יִמָּצֵא הַגַּנָּב (שם כב, א), אִם־גַּנָּבִים בָּאוּ לְךָ (עבדיה ה), כְּבֹשֶׁת גַּנָּב כִּי יִמָּצֵא (ירמיה ב, כו), תרגם יונתן כְּבַהֲתַת גְבַר דְמִתְחַשֵׁיב מְהֵימָן וּמִשְׁתְּכַח גְנִיב. 

גנז  
אֶל־גִּנְזֵי הַמֶּֽלֶךְ (אסתר ג, ט), וּבְגִנְזֵי בְּרֹמִים (יחזקאל כז, כד), כמו אוצרות. מקום או כלים שמכניסין בם הזהב והכסף והבגדים החמודות. 

געה  
אִם יִגְעֶה־שּׁוֹר עַל־בְּלִילֽוֹ (איוב ו, ה) הָלֹךְ וְגָעוֹ (שמואל א' ו, יב), המיית השור תקרא געיה.

געל  
וְגָֽעֲלָה נַפְשִׁי אֶתְכֶֽם (ויקרא כו, ל), אִם־בְּצִיּוֹן גָּֽעֲלָה נַפְשֶׁךָ (ירמיה יד, יט). והנפעל כִּי שָׁם נִגְעַל מָגֵן גִּבּוֹרִים (שמואל ב' א, כא). והשם בְּגֹעַל נַפְשֵׁךְ (יחזקאל טו, ד), הכל מענין מאיסה והרחקה. ומהענין הזה שׁוֹרוֹ עִבַּר וְלֹא יַגְעִל (איוכ כא, י), רצונו לומר ולא יפליט הזרע וישליכנו כי על התכונה יפיל טפח הזרע ולא יפליטנה לחוץ ויעבר בה הפרה כפי התולדת. ויש מפרשים שׁורו עבר על הנקבה ויהיה עִבַּר פעל עומד. והנכון מה שכתבנו, כי תכלית הפסוק על הפרה וראשיתו על השור, כי ספור דבריו על שלות הרשע וכי כל דבריו יבאו על נכון. וכן אמר תְּפַלֵּט פָּֽרָתוֹ וְלֹא תְשַׁכֵּֽל (שם). ודומה לו בדברי רבותינו (עבודה זרה עה, ע"א) מגעילו ברותחין, כי כאשר הכלי במים רותחין יפלוט כל אשר נבלע בתוכו. 

גער  
וְגָעַר בּוֹ וְנָס מִמֶּרְחָק (ישעיה יז, יג), יִגְעַר י"י בְּךָ הַשָּׂטָן (זכריה ג, ב), וּמִגְּעָר־בָּֽךְ (ישעיה נד, ט), הִֽנְנִי גֹעֵר לָכֶם אֶת־הַזֶּרַע (מלאכי ב, ג), גְּעַר חַיַּת קָנֶה (תהלים סח, לא), גָּעַרְתָּ גוֹיִם אִבַּדְתָּ רָשָׁע (שם ט, ו). והשם וְלֵץ לֹֽא־שָׁמַע גְּעָרָֽה (משלי יג, א). ובמשקל אחר וְאֶת־הַמִּגְעֶרֶת (דברים כח, כ), אף על פי שהם ענין אחד יש הפרש ביניהם מעט, כי הדבקים בבי"ת הם כמשמעם לשון גערה והאחרים לשון השחתה.

געשׁ  
וַתִּגְעַשׁ וַתִּרְעַשׁ הָאָרֶץ (תהלים יח, ח). וההתפעל וִַתְגָּעַשׁ [וַיִּתְגָּעַשׁ] וַתִּרְעַשׁ הָאָרֶץ (שמואל ב' כב, ח), כַּנְּהָרֹות יִתְגָּֽעֲשׁוּ מֵימָֽיו (ירמיה מו, ז). ושלא נזכר פועלו [פֻּעַל] יְגֹֽעֲשׁוּ עָם וְיַֽעֲבֹרוּ (איוב לר, כ). ועם ההתפעל וְכַנְּהָרֹות יִתְגֹּעֲשׁוּ מָיִם (ירמיה מו, ח), וְשָׁתוּ וְהִתְגֹּֽעֲשׁוּ וְהִתְהֹלָלוּ (שם כה, טז), ענין הכל התנודה והתנועה. 

גף  
אִם־בְּגַפּוֹ יָבֹא (שמות כא, ג), כבר זכרנוהו בשרש גוף, וכן זכרנו וְכָל־אֲגַפָּיו (יחזקאל יב, יד), שהאל"ף בה נוספת בשרש אגף. ואפשר שתהיה האל"ף שרשית. עַל־גַּפֵּי מְרֹמֵי קָֽרֶת (משלי ט, ג), על כנפי או הוא כמו על גבי כי הבי"ת והפ"א ממוצא אחר הם. ויש לפרש מזה אִם־בְּגַפּוֹ יָבֹא פירוש בכנפו, כלומר שבא יחידי בכנף בגדו לבד. ויתכן ששרש המלות האלה גפף. 

גפן  
וְהִנֵּה־גֶפֶן לְפָנָֽי (בראשית ט, ט), כשש נקדות, להיות לְגֶפֶן אַדָּֽרֶת (יחזקאל יז, ח), גֶּפֶן בּוֹקֵק יִשְׂרָאֵל (הושע י, א), וַיִּמְצָא גֶּפֶן שָׂדֶה וַיְלַקֵּט מִמֶּנּוּ פַּקֻּעֹת שָׂדֶה (מלכים ב' ד, לט) וְהַגְּפָנִים סְמָדַר (שיר השירים ב, יג). ויש מפרשים גפן שדה עץ אחד שגדלים בו הפקועות והוא כמו גפן ונקרא גפן שדה.

גפר  
עֲצֵי־גֹפֶר (בראשית ו, יד), הוא עץ קל על פני המים. ואמר בו התרגום קַדְרוֹם. ואמרו רבותינו (ראש השנה כג, ע"א), ארבעה מיני ארזים הם ארז, קדרוס, עץ, שמן, וברוש. ויש נסחאות בתרגום אָעִין דְּקַדְרוֹן. ובבראשית רבה (פרשה לא, דף ל"ב) רבי נתן אומר עצי גופר אעי דקדרונא. ובילמדנו (בשלח פרשת אז ישיר, דף כ"ט) וַיּוֹרֵהוּ י"י עֵץ (שמות טו, כה), רבי יהושע בן קרחה אומר קדרונין. גָּפְרִית וָאֵשׁ (בראשית יט, כד), שולפ"ר בלע"ז. [ובאשכנז שְׁוֶויבִּיל].

גרר  
מְגֹֽרָרוֹת בַּמְּגֵרָה (מלכים א' ז, ט), ענין כריתה. ומגרה שם הכלי שכורתים בו שיר"א [שיג"א בלע"ז]. ומן הענין הזה שֹֽׁד־רְשָׁעִים יְגוֹרֵם (משלי כא, ז), כלומר יכריתם.  וכן סַעַר מִתְגּוֹרֵר (ירמיה ל, כב), וכבר כתבנו אותו בשרש גּוּר ענין אחר. ומן העקר הזה קְרָא בְגָרוֹן (ישעיה נח, א). ולולי הרי"ש העלולה לקבל דגש משפטו להדגש והראוי גְּרּוֹן בפלס זִכָּרוֹן, ואף על פי שפ"א הפעל שואית בהתחברו לכנוים כמו שנאמר נִחַר גְּרוֹנִי (תהלים סט, ד) והדגישים לא ישתנו ונשתנה להקל הקריאות. וענין גרון ידוע. ונכפל בו הפ"א במלת וַֽעֲנָקִים לְגַרְגְּרֹתֶֽיךָ (משלי  א, ט). ומן הענין הזה וְהוּא גֵּרָה לֹֽא־יִגָּר (ויקרא יא, ז), כִּי־מַֽעֲלֵה גֵרָה הוּא (שם יא, ד), ולולי הרי"ש היה דגש בפלס סִבָּה. וענינו משיכת המאכל בגרון, כלומר שמחזיר האוכל דדך גרונו ממעיו לתוך פיו לכתשו ולטחנו היטב. וכן הושט הוא בתוך הגרון והושט מעבר המאכל והמשתה. 

גרב  
וּבַגָּרָב וּבֶחָרֶס (דברים כח, כז), מחלאי החכוך.

גרד  
לְהִתְגָּרֵד בּוֹ (איוב ב, ח), להתחכך ודומה לו בדברי רבותינו ז"ל (ראש השנה כז, ע"ב) גרדו והעמידו על גלדו.

גרה  
יְגָרֶה מָדוֹן (משלי כח, כה). והתפעל אַל־תִּתְגָּרוּ בָם (דברים ב, ה), בַֽי"י הִתְגָּרִֽית (ירמיה נ, כד), לָמָּה תִתְגָּרֶה בְּרָעָה (דברי הימים ב' כה, יט), וְאַל־תִּתְגָּר בָּם (דברים ב, יט). והשם מִתִּגְרַת יָדְךָ (תהלים לט, יא), כלם ענין התערב הריב, וכן תרגם יונתן וְסִכְסַכְתִּי מִצְרַיִם בְּמִצְרַיִם (ישעיה יט, ב), וֶאֱגָרֵי מִצְרָאֵי בְּמִצְרָאֵי. וענין אחר וְהוּא גֵּרָה לֹֽא־יִגָּר (ויקרא יא, ז), כִּי־מַֽעֲלֵה גֵרָה הוּא (שם יא, ד). וכבר זכרנום בשרש גָּרַר. ואפשר שיהיו משרש זה, אבל לפי שהענין קרוב לגרון וענין גרון לגרגרותיך שמנו אותם כפולים. עֶשְׂרִים גֵּרָה הַשֶּׁקֶל (שמות ל, יג), פירוש מעה. וכמוהו לַֽאֲגוֹרַת כֶּסֶף (שמואל א' ב, לו). וכבר כתבנוהו בשרש אָגַר.

גרז  
נִגְרַזְתִּי מִנֶּגֶד עֵינֶיךָ (תהלים לא, כג), נכרתי. וממנו נקרא הגרזן לפי שהוא כורת העצים. 

גרל  
גּוֹרָל אֶחָד לַֽי"י וְגוֹרָל אֶחָד לַֽעֲזָאזֵֽל (ויקרא טז, ח), עַל־שְׁנֵי הַשְּׂעִירִם גֹּֽרָלוֹת (שם) וַיִּפֹּל הַגּוֹרָל עַל־יוֹנָֽה (יונה א, ז), אַתָּה תּוֹמִיךְ גּוֹרָלִֽי (תהלים טז, ה), ידוע. 

גרם  
גְּרָמָיו כִּמְטִיל בַּרְזֶֽל (איוב מ, יח), עצמיו ודומה לתרגום עֶצֶם (בראשית ב, כג) גַּרְמָא. וכן וְרוּחַ נְכֵאָה תְּיַבֶּשׁ־גָּֽרֶם (משלי יז, כב), וְלָשׁוֹן רַכָּה תִּשְׁבָּר־גָּֽרֶם (שם כה, טו), יִשָּׂשׂכָר חֲמֹר גָּרֶם (בראשית מט, יד), רצה לומר חזק ובעל גרמים וסובל משא גדול וזה הוא שאמר וַיֵּט שִׁכְמוֹ לִסְבֹּל (שם). ורבי יונה פירשו שבור שאינו יכול לזוז ממקומו מן וְעַצְמֹֽתֵיהֶם יְגָרֵם (במדבר כד, ח). אֶל־גֶּרֶם הַֽמַּֽעֲלוֹת (מלכים ב' ט, יג), בשש נקדות על עצם המעלות כלומר אל המעלות עצמן, או הוא כענין מדרגה. ויונתן תרגם שַׁעֲיָא, רוצה לומר המדרגה שהיה בה סימן לשעות היום. וכן תרגם צֵל הַֽמַּֽעֲלוֹת (ישעיה לח, ח), טוּל אֶבֶן שְׁעַיָא. וְעַצְמֹֽתֵיהֶם יְגָרֵם ישבר הגרמים. ועל הדרך הזה יְשֹׁרָֽשׁוּ (איוב לא, ח) יסיר השרשים. ומבנין הקל לֹא גָֽרְמוּ לַבֹּֽקֶר (צפניה ג, ג), כלומר לא טרפו כי האריה או הזאב בטרפם ישברו הגרמים לבקר. או פירוש לא השאירו אפילו הגרמים לבקר. ובדרך ההשאלה וְאֶת־חֲרָשֶׂיהָ תְּגָרֵמִי (יחזקאל כג, לד). 

גרן  
גֹּרֶן וָיֶקֶב לֹא יִרְעֵם (הושע ט, ב), וּמָֽלְאוּ הַגֳּרָנוֹת בָּר (יואל ב, כד), מְדֻשָׁתִי וּבֶן־גָּרְנִי (ישעיה כא, י), ידוע.

גרס  
גָּרְסָה נַפְשִׁי לְתַֽאֲבָה (תהלים קיט, כ), נשברה ונכתתה מרוב תאותה אל משפטיך. והפעל הכבד [הִפְעִיל] וַיַּגְרֵס בֶּֽחָצָץ שִׁנָּי (איכה ג, יז), וישבר. ונכתבנו בשי"ן גֶּרֶשׂ כַּרְמֶל (ויקרא ב, יד), בשש נקדות, מִגִּרְשָׂהּ וּמִשַּׁמְנָהּ (שם ב, טז), החטה הנשברת והנפרכת פרש"ש בלע"ז. ודומה לו בדברי רבותינו (עבודה זרה סה, ע"ב), חומץ שנפל לתוך הגריסין. 

גרע  
וְלֹא תִגְרַע מִמֶּֽנּוּ (דברים יג, א), וְכָל־זָקָן גְּרֻעָה (ירמיה מח, לז), וְתִגְרַע אֵלֶיךָ חָכְמָֽה (איוב טו, ח), כלומר אם היית בסוד אל איך היתה עתה החכמה שהייה צריך שתהיה אליך נגרעת, וְתִגְרַע שִׂיחָה לִפְנֵי־אֵֽל (שם טו, ד), לֹֽא־יִגְרַע מִצַּדִּיק עֵינָיו (שם לו, ז), וְגַם־אֲנִי אֶגְרַע וְלֹא־תָחוֹס (יחזקאל ה, יא), וָֽאֶגְרַע חֻקֵּךְ (שם טז, כז). והנפעל כִּי אֵין נִגְרָע מֵֽעֲבֹֽדַתְכֶם דָּבָֽר (שמות ד, יא), לָמָּה נִגָּרַע (במדבר ט, ז), והשם כִּי מִגְרָעוֹת נָתַן לַבַּיִת (מלכים א' ו, ו). והפעל הכבד [פִּעֵל] כִּי יְגָרַע נִטְפֵי־מָיִם (איוב לו, כז), ענין הכל המניעה והחסרון. ופירוש כִּי מִגְרָעוֹת נָתַן לַבַּיִת סָבִיב חוּצָה הנני עתיד לפרשו בשרש יָצַע, כי היציעים הם הצלעות והתאים היו בנויות סביב חוץ לכותל בית המקדש, ואלו הצלעות היו תחתיים שניים ושלישיים זו על גב זו והיציע התחתונה חמש באמה רחבה וכנגד תקרה של זו היציע התחחונה היה כונס כותל ההיכל אמה אחת ועל אותה האמה היו שוכבות קורות היציע התחתונה והיה עולה כותל ההיכל מהיציע התחתונה ולמעלה בגרעון אמה אחרת שהיה עביו של כותל ההיכל גרוע אמה אחת ממה שהיה מלמטה. הנה היציע התיכונה רחבה שש אמות באותה אמה שכנס כותל ההיכל נוסף רחב על היציע התחתונה. וכן כנגד תקרת היציע התיכונה היה כונס כותל ההיכל אמה אחרת ועליה היו שוכבות קורות היציע התיכונה והיה עולה כותל ההיכל מהיציע התכונה ולמעלה במגרעת אמה אחת עד למעלה. הנה היציע השלישית שבע אמות רחבה באותה אמה שכנס כותל ההיכל נוסף רחבה על התיכונה אמה. וזה פירוש כִּי מִגְרָעוֹת נָתַן לַבַּיִת סָבִיב חוּצָה ובאותם המגרעות היו שוכבות ראשי הקורות כדי שלא ינקוב הכותל להנחת הקורות. וזהו שאמר לְבִלְתִּי אֲחֹז בְּקִירוֹת הַבָּֽיִת (שם). 

גרף  
נַחַל קִישׁוֹן גְּרָפָם (שופטים ה, כא), תרגום וְאֶת־הַיָּעִים (שמות לח, ג), וְיָת מַגְרוֹפְיָתָא. ודומה לו בדברי רבותינו (פסחים נח, ע"ב), גורפין מתחת רגלי הבהמה. בְּאֶגְרֹף רֶשַׁע (ישעיה נח, ד), בְּאֶבֶן אוֹ בְאֶגְרֹף (שמות כא, יח), האל"ף נוספת כאל"ף אֶזְרוֹעַ והוא חתיכת עפר. וכן תַּחַת מֶגְרְפֹתֵיהֶם (יואל א, יז), והמ"ם בסגול. אבל בדברי רבותינו ז"ל דומה כי אגרוף היא היד הכפופה בלא הכוהן שעושין בני אדם להכות בה כמו שאמרו (סנהדרין כא, ע"א) והן הן אגרופין של בית דוד. ועוד אמרו בעלי אגרופין. ועוד אמרו (כלים פרק יז, משנה יב) אגרוף גדול זה אגרופו של בן בטיח. ואמרו (סוכה כא, ע"א), מודה רבי יהודה כמלא אגרוף.
 
גרשׁ  
הִנְנִי גֹרֵשׁ מִפָּנֶיךָ (שמות לד, יא), וְאִשָּׁה גְּרוּשָׁה מֵֽאִישָׁהּ (ויקרא כא, ז), הָרִימוּ גְרֻשֹֽׁתֵיכֶם מֵעַל עַמִּי (יחזקאל מה, ט), פירוש המסים שאתם גודשים ומשליכים עליהם הרימו אותם מעליהם. ויונתן תרגם סְלִיקוּ תִקְלַתְכוֹן מִגוֹ עַמִי וַיִּגְרְשׁוּ מֵימָיו רֶפֶשׁ וָטִֽיט (ישעיה נז, כ). והנפעל כַּיָּם נִגְרָשׁ (שם), פירוש כים שהוא מתנדנד בגליו ויוצאים אל השפה. נִגְרַשְׁתִּי מִנֶּגֶד עֵינֶיךָ (יונה ב, ה), וְנִגְרְשָׁה וְנִשְׁקְהָ [וְנִשְׁקְעָה] כִּיאוֹר מִצְרָֽיִם (עמוס ח, ח). והפעל הכבד [פִּעֵל] גָּרֵשׁ הָֽאָמָה הַזֹּאת (בראשית כא, י), ושלא נזכר פועלו [פֻּעַל] כִּי־גֹֽרְשׁוּ מִמִּצְרַיִם (שמות יב, לט), והשם גֶּרֶשׁ יְרָחִֽים (דברים לג, יד), בשש נקדות והוא זמן שהפירות מניצים ופורחים בכח היה כאילו הירח מגרש אותם לחוץ. והשם עוד בתוספת מ"ם מִגְרָשׁ לְמַעַן מִגְרָשָׁהּ לָבַֽז (יחזקאל לו, ה), והוא שם במקום מקור כאילו אמר למען גרוש אותה לבז. וזה השם עוד לפרזות אשר הם חוץ לעיר וּמִגְרָשׁ לֶֽעָרִים (במדבר לה, ב), וּמִגְרְשֵׁי הֶֽעָרִים (שם ד). ומשקל אחר לְקוֹל זַֽעֲקַת חֹֽבְלָיִךְ יִרְֽעֲשׁוּ מִגְרֹשֽׁוֹת (יחזקאל כז, כח), ונקראו כן לפי שהם חוץ לעיר כאילו נגרשו מן העיר.

גרשֹ   
גֶּרֶשׂ כַּרְמֶל (ויקרא ב, יד), בשש נקודות, מִגִּרְשָׂהּ וּמִשַּׁמְנָהּ (שם טז), כבר זכרנום בשרש גרס. 

גשׁשׁ  
נְגַֽשְׁשָׁה כַֽעִוְרִים קִיר (ישעיה נט, י), וכאין עינים נְגַשֵּׁשָׁה (שם) הראשון מוקל והשני דגוש ענין משוש.
 
גשׁם  
הַגֶּשֶׁם וְהַשֶּׁלֶג (ישעיה נה, י), בשש נקודות, גֶּשֶׁם שׁוֹטֵף (יחזקאל יג, יא), וְגֶשֶׁם מִטְרוֹת עֻזּֽוֹ (איוב לז, ו), וַיּוֹרֶד לָכֶם גֶּשֶׁם (יואל ב, כג), הוא המטר החזק, וכן נָטַע אֹרֶן וְגֶשֶׁם יְגַדֵּֽל (ישעיה מד, יד). וכן אמר התרגום וּמִטְרָא יְרַבֵּי. והוצרך לומר וגשם יגדל? כי הדבר ידוע כי הגשם יגדל הכל אלא בא לומר שאף על פי שהוא נוטע העץ לשם ע בודה זרה הגשם יגדל אותו. והרי הגשם בשליחות השם יתברך וברצונו בא אף על פי כן עולם כמנהגו נוהג. כמו שאמרו רבותינו ז"ל בזה הענין (עבודה זרה נד, ע"ב)ׄ הרי שגזל סאה של חטים וזרעה דין הוא שלא תצמח אלא עולם כמנהגו נוהג ושוטים שקלקלו עתידין ליתן את הדין. אבל יש מפרשים בו שם אילן. ויש מפרשים כמו גוף מלשון הארמיה גִּשְׁמֵהּ יִצְטַבַּע (דניאל ד, ל). והנכון הוא כמו שפירשנו ענין מטר. והקבוץ ו וְנָֽתַתִּי גִשְׁמֵיכֶם בְּעִתָּם (ויקרא כו, ד). והשם במשקל אחר לֹא גֻשְׁמָהּ בְּיוֹם זָֽעַם (יחזקאל כב, כד), הה"א מפיק ולפיכך נאמר שהוא שם והנפרד גֹּֽשֶׁם בפלס גֹּֽרֶל. ובא מחובר בשורק כמו הַֽלְלוּהוּ כְּרֹב גֻּדְּלֽוֹ (תהלים קנ, ה), ופירושו ולא ירד גשׁמה ביום זעם. ויתכן להיות גֻשְׁמָהּ מבנין שלא נזכר פועלו [פֻּעַל] והמפיק לתפארת הקריאה לא לצורך המפיק. וכן וְתַֽעֲלֻמָהּ יֹצִא אֽוֹר (איוב כח, יא), כְּבִכּוּרָהּ בְּטֶרֶם קַיִץ (ישעיה כח, ד), וְגֻלָּהּ עַל־רֹאשָׁהּ (זכריה ד, ב). והפעל הנוסף [הִפְעִיל] הֲיֵשׁ בְּהַבְלֵי הַגּוֹיִם מַגְשִׁמִים (ירמיה יד, כב). 

גת  
חֹבֵט חִטִּים בַּגַּת (שופטים ו, יא), וּבְגָדֶיךָ כְּדֹרֵךְ בְּגַֽת (ישעיה סג, ב), כִּי־מָלְאָה גַּת (יואל ד, יג). והוא לעולם פתח ואפילו בהפסק. והקבוץ דֹֽרְכִים גִּתּוֹת בַּשַּׁבָּת (נחמיה יג, טו), ענינם ידוע. לַֽמְנַצֵּחַ עַל־הַגִּתִּית (תהלים ה, א), פירשו בו כי עשה דוד את המזמור הזה בהיותו בגת פלשתים. 

ואשר הם בני ארבע אותיות

גבעל  
וְהַפִּשְׁתָּה גִּבְעֹֽל (שמות ט, לא), הוא קנה הפשתן רצונו לומר כי הפשתה היתה בקנה שלדת לפיכך נכתה.

גזבר  
עַל־יַד מִתְרְדָת הַגִּזְבָּר (עזרא א, ח), הוא הפקיד והאוצר ובארמית לְכֹל גִּזַּבְרַיָּא דִּי בַּֽעֲבַר נַֽהֲרָה (שם ז, כא).

גלמד  
הַלַּיְלָה הַהוּא יְהִי גַלְמוּד (איוב ג, ז), שומם ויחיד, וכן שְׁכוּלָה וְגַלְמוּדָה (ישעיה מט, כא).

גנזך  
וְגַנְזַכָּיו וַֽעֲלִיֹּתָיו (דברי הימים א' כח, יא).

גרגר  
שְׁנַיִם שְׁלשָׁה גַּרְגְּרִים בְּרֹאשׁ אָמִיר (ישעיה יז, ו). גרנ"ש בלע"ז. ודומה לו בדברי רבותינו ז"ל גרגרת הבד. וענין אחר וַֽעֲנָקִים לְגַרְגְּרֹתֶֽיךָ (משלי א, ט), וכבר זכרנוהו בשרש גרר וגרה.

נשלמה אות הגימ"ל





א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

אות הדלי"ת

דד    דאב    דאג    דאה    דב    דבב    דבא    דבל    דבק    דבר    דבשׁ    דגה     דגל    דגן    דגר     דדה    דהב    דהם    דהר    דוב    דוג    דוד    דוה    דוח    דוך    דום    דון    דוץ    דור    דושׁ    דחה    דחן    דחף    דחק    די    דיה    דיק     דכא     דכה     דכף     דלל    דלג    דלה    דלח    דלף    דלק    דלת    דם    דמם    דמה    דמן    דמע    דנג    דעך    דפה    דפק    דקק    דקר    דר    דרר    דרא    דרב    דרג    דרך    דרם    דרשׁ    דשׁא    דשׁן    דת    דמשׁק    דרבן    דרדר    דרכמן 


דד  
דַּדֶּיהָ יְרַוֻּךָ בְכָל־עֵת (משלי ה, יט), עִשּׂוּ דַּדֵּי בְּתוּלֵיהֶֽן (יחזקאל כג, ג), כִּי אוֹתָהּ שָֽׁכְבוּ בִנְעוּרֶיהָ וְהֵמָּה עִשּׂוּ דַּדֵּי בְתוּלֶיהָ (שם ח) הם השדים.  

דאב   
עֵינִי דָֽאֲבָה מִנִּי עֹנִי (תהלים פח, י), וְכָל־נֶפֶשׁ דָּֽאֲבָה מִלֵּֽאתִי (ירמיה לא, כה). והפעל הכבד [הִפְעִיל] בהנחת עי"ן הפעל וּמְדִיבֹת נָפֶשׁ (ויקרא כו, טו), משפטו מדאיבות. והשם וּלְפָנָיו תָּדוּץ דְּאָבָֽה (איוב מא, יד). והמקור מן הקל וְלֹֽא־יוֹסִיפוּ לְדַֽאֲבָה (ירמיה לא, יב) בשקל לְאַֽהֲבָה אֶת־י"י אֱלֹהֶיךָ (דברים ל, כ). והשם במשקל אחר וְדַֽאֲבוֹן נָֽפֶשׁ (שם כח, סה), ענינו העצבון והדאגה. 

דאג  
וְדָאַג לָֽנוּ (שמואל א' ט, ה), עֲוֹנִי אַגִּיד אֶדְאַג מֵֽחַטָּאתִֽי (תהלים לח, יט), וְהָֽרָעָב אֲשֶׁר־אַתֶּם דֹּֽאֲגִים מִמֶּנּוּ (ירמיה מב, טז), וּבִשְׁנַת בַּצֹּרֶת לֹ֣א יִדְאָ֔ג (שם יז, ח), קמץ בזקף והוא על דרך ההשאלה אֲנִי דֹאֵג אֶת־הַיְּהוּדִים (שם לח, יט), וְאֶת־מִי דָּאַגְתְּ וַתִּֽירְאִי (ישעיה נז, יא). והשם וְאִם־לֹא מִדְּאָגָה (יהושע כב, כד), ענינם הפחד והעצבון על העתיד. 

דאה  
כַּֽאֲשֶׁר יִדְאֶה הַנָּשֶׁר (דברים כח, מט), וַיֵּדֶא עַל־כַּנְפֵי־רֽוּחַ (תהלים יח, יא), ענינם יעוף. וְאֶת־הַדָּאָה (ויקרא יא, יד), עוף ששמה כן. ואפשר שנקראת כן לפי שתעוף ביותר.  

דב  
וְרֹבַע הַקַּב חִרְייוֹנִים [דִּבְיוֹנִים] (מלכים ב' ו, כה), ענינו צואת יונים. ודומה לתרגום כִּֽי־יָזוּב זוֹב (ויקרא טו, כה), אֲרֵי יְדוּב דּוֹב כלומר מה שיזוב מן היונים. ולשון כבוד קרי כן כי הכתיב חִרְייוֹנִים שאינו לשון כבוד. וכן כתיב לְמֹֽחָראוֹת וקרי לְמֽוֹצָאוֹת (מלכים ב' י, כז), כתיב חֹרָיהָם וקרי צוֹאָתָם (מלכים ב' יח, כז). וכן אמר בו התרגום וְרִבְעַת קַבָּא דְזֶבֶל מַפְקַת יוֹנַיָא. וכתב רבי יונה שהיו משמשים בו להדליק האש מפני חסרון העצים אצלם מפני המצור. ואדוני אבי ז"ל פירש דביונים כמו שֶׁבְּיוֹנִים, כלומר הזרע שבזפק היונים היו מוציאין לאכול מפני הרעב, כי היונים היו עפים רחוק ואוכלין הזרע ובאים אל קנם והם היו מוציאין מה שבזפק ואוכלים. 

דבב   
דּוֹבֵב שִׂפְתֵי יְשֵׁנִֽים (שיר השירים ז, י). והשם וּמוֹצִא דִבָּה הוּא כְסִֽיל (משלי י, יח), וַיָּבֵא יוֹסֵף אֶת־דִּבָּתָם רָעָה (בראשית לז, ב), ענינם דבור. אך הפרט יש בין מוציא דבה ומביא דבה, כי מביא דבה הוא אמת כמו יוסף שאמר וַיָּבֵא יוֹסֵף אֶת־דִּבָּתָם רָעָה כי אמת שהיו שונאים אותו ומדברים עליו רעה, אך מוציא דבה, הוא שקר ודבר מגונה כמו וַיֹּצִיאוּ דִּבַּת הָאָרֶץ (במדבר יג, לב) מֽוֹצִאֵי דִבַּת־הָאָרֶץ (שם יד, לז). ויש בלא מוציא ובלא מביא והענין מורה עליו כִּי שָׁמַעְתִּי דִּבַּת רַבִּים (תהלים לא, יד), וְדִבָּֽתְךָ לֹא תָשֽׁוּב (משלי כה, י).

דבא  
וּכְיָמֶיךָ דָּבְאֶֽךָ (דברים לג, כה), פירושו לפי ענינו תקפך. וכן תרגם אנקלוס וּכְיוֹמֵי עוּלֵמָתָךְ תָּקְפָּךְ, כלומר שתהיה חזק בימי הזקנה כבימי הנערות. ואדוני אבי ז"ל פירש דָּבְאֶֽךָ זקנתך הפוך דַֽאֲבוֹן נָֽפֶשׁ (שם כח, סה), כי ימי הזקנה ימי רעה ודאבון וענינו כמו שפירש המתרגם. 

דבל    
פֶלַח דְּבֵלָה (שמואל א' ל, יב), דְּבֶלֶת תְּאֵנִים (מלכים ב' כ, ז). והקבוץ בלשון זכרים וּמָאתַיִם דְּבֵלִים (שמואל א' כה, יח), דְּבֵלִים וְצִמֻּקִים (דברי הימים א' יב, מ), היא חתיכת תאנים יבשות מקובצות ודרוסות יחד עד שנעשות גוף אחד.
 
דבק   
וְדָבַק בְּאִשְׁתּוֹ (בראשית ב, כד), דָּבְקָה נַפְשִׁי אַֽחֲרֶיךָ (תהלים סג, ט). ובצרי רַק בְּחַטֹּאות יָֽרָבְעָם בֶּן־נְבָט אֲשֶׁר־הֶֽחֱטִיא אֶת־יִשְׂרָאֵל דָּבֵק (מלכים ב' ג, ג), וּלְשׁוֹנָם לְחִכָּם דָּבֵֽקָה (איוב כט, י), מַפְּלֵי בְשָׂרוֹ דָבֵקוּ (שם מא, ט). כַּֽאֲשֶׁר יִדְבַּק הָֽאֵזוֹר אֶל־מָתְנֵי־אִישׁ (ירמיה יג, יא) וּלְדָבְקָה־בוֹ (דברים ל, כ), מקור. והתאר וְיֵשׁ אֹהֵב דָּבֵק מֵאָֽח (משלי יח, כד), דְּבֵקָה לִכְנַף הַכְּרוּב (דברי הימים ב' ג, יב). והשם אֹמֵר לַדֶּבֶק טוֹב הוּא (ישעיה מא, ז), בשש נקודות. והקבוץ בֵּין הַדְּבָקִים וּבֵין הַשִּׁרְיָן (דברי הימים ב' יח, לג). ומה שלא נזכר פועלו [פֻּעַל] מהדגוש ורגבים יְדֻבָּקוּ (איוב לח, לח) אִֽישׁ־בְּאָחִיהוּ יְדֻבָּקוּ (שם מא, ט), ענינם ענין חבור. והפעל הנוסף [הִפְעִיל] העובר וְהִדְבַּקְתִּי דְגַת־יְאֹרֶיךָ בְּקַשְׂקְשֹׂתֶיךָ (יחזקאל כט, ד), וּלְשֽׁוֹנְךָ אַדְבִּיק אֶל־חִכֶּךָ (שם ג, כו), מֻדְבָּק מַלְקוֹחָי (תהלים כב, טז), והוא קמץ אף על פי שהוא סמוך כמו מַתָּן אָדָם יַרְחִיב לוֹ (משלי יח, טז). או יהיה חסר למ"ד השמוש והיה ראוי מדבק למלקוחי. ויש שיתפרשו ענין השגה וַיַּדְבֵּק אֹתוֹ בְּהַר הַגִּלְעָֽד (בראשית לא, כג), וַיַּדְבְּקוּ פְלִשְׁתִּים אֶת־שָׁאוּל (שמואל א' לא, ב), וַיַּדְבְּקוּ גַם־הֵמָּה אַֽחֲרֵיהֶם (שם א' יד, כב), היו ראויים וַיַּדְבִּיקוּ כמו וַיַּדְבִּיקוּ אַחֲרָיו (שופטים כ, מה). והקל פֶּן־תִּדְבָּקַנִי הָֽרָעָה וָמַֽתִּי (בראשית יט, יט), וְהָֽרָעָב אֲשֶׁר־אַתֶּם דֹּֽאֲגִים מִמֶּנּוּ שָׁם יִדְבַּק אַֽחֲרֵיכֶם (ירמיה מב, טז). וכן תרגום וַיַּשִּׂגֵם (בראשית מד, ו) וְאַדְבֵּיקִנּוּן. כל אלו ענין רדיפה והשגה ואינם יוצאים חוץ מהענין הראשון אבל הם מענינם כי המשיג את חברו דבק בו. 

דבר  
וְאֵֽין־דֹּבֵר אֵלָיו (איוב ב, יג), כֵּן בְּנוֹת צְלָפְחָד דֹּֽבְרֹת (במדבר כז, ז), דָּבָר דָּבֻר עַל־אָפְנָֽיו (משלי כה, יא), הַדֹּבְרוֹת עַל־צַדִּיק עָתָק (תהלים לא, יט). והנפעל רוצה לומר בו ההתמדה בדבור לפיכך הוא בלשון נפעל אָז נִדְבְּרוּ יִרְאֵי י"י (מלאכי ג, טז), הַנִּדְבָּרִים בְּךָ (יחזקאל לג, ל), מַה־נִּדְבַּרְנוּ עָלֶֽיךָ (מלאכי ג, יג). והכבד [פִּעֵל] דִּבֶּר הָאִישׁ אֲדֹנֵי הָאָרֶץ (בראשית מב, ל), וַיְכַל לְדַבֵּר אִתּוֹ (בראשית יז, כב), רוּחַ י"י דִּבֶּר־בִּי וּמִלָּתוֹ עַל־לְשׁוֹנִֽי (שמואל ב' כג, ב), פֶּה אֶל־פֶּה אֲדַבֶּר־בּוֹ (במדבר יב, ח), אָז דִּבַּרְתָּֽ־בְחָזוֹן לַֽחֲסִידֶיךָ (תהלים פט, כ), דִּבְּרָה לְשׁוֹנִי בְחִכִּֽי (איוב לג, ב), וַיְדַבֵּר יְהֽוֹנָתָן בְּדָוִד טוֹב (שמואל א' יט, ד), וַיְדַבֵּר י"י אֶל־מֹשֶׁה לֵּאמֹֽר (שמות ו, י), אֶֽת־גְּבֻֽלְךָ כַּֽאֲשֶׁר דִּבֶּר־לָךְ (דברים יב, כ), וַֽאֲשֶׁר דִּבֶּר־לִי (בראשית כד, ז), וְלֹא יָֽכְלוּ דַּבְּרוֹ לְשָׁלֹֽם (שם לז, ד), פירוש לדבר אתו, נִכְבָּדוֹת מְדֻבָּר בָּךְ (תהלים פז, ג), וַיְדַבֵּר הָעָם בֵּֽאלֹהִים וּבְמֹשֶׁה (במדבר כא, ה), וַתְּדַבֵּר מִרְיָם וְאַֽהֲרֹן בְּמֹשֶׁה (שם יב, א), תֵּשֵׁב בְּאָחִיךָ תְדַבֵּר (תהלים נ, כ), וְדִבַּרְתִּי עַל־הַנְּבִיאִים (הושע יב, יא), דִּבַּרְתִּי אֲנִי עִם־לִבִּי (קהלת א, טז), כלומר חשבתי כמו שבא גם כן לשון האמירה בזה הענין. ושלא נזכר פועלו ממנו [פֻּעַל] בַּיּוֹם שֶׁיְּדֻבַּר־בָּֽהּ (שיר השירים ח, ח). וההתפעל וַיִּשְׁמַע אֶת־הַקּוֹל מִדַּבֵּר אֵלָיו (במדבר ז, פט), משפטו מִתְדַּבֵּר. והשם דָּבָר, דָּבָר גָּדוֹל (מלכים ב' ה, יג), וּדְבַר מַה־יַּרְאֵנִי (במדבר כג, ג), סמוך למלת מה, וּדְבָרִים אֲחָדִֽים (בראשית יא, א). ובתוספת ה"א דִּבְרָה, עַל־דִּבְרַת בְּנֵי הָֽאָדָם (קהלת ג, יח), עַל־דִּבְרָתִי מַלְכִּי־צֶֽדֶק (תהלים קי, ד). או בדגש דַּבְּרָה, יִשָּׂא מִדַּבְּרֹתֶֽיךָ (דברים לג, ג), או בתוספת מ"ם מִדְבָּר, וּמִדְבָּרֵיךְ נָאוֶה (שיר השירים ד, ג), או בדגש מבלי תוספת דִּבֵּר, וְהַדִּבֵּר אֵין בָּהֶם (ירמיה ה, יג), תְּחִלַּת דִּבֶּר־י"י בְּהוֹשֵׁעַ (הושע א, ב). וענין הכל כמו אמירה אלא שיש הפרש ביניהם בשמוש הלשון, כי האמירה אינה מבלי סמיכה אל אחר והדבור הוא מבלי סמיכה אל אחר כי הוא מורה על עקר הדבור שהוא באדם, כמו שתאמר אדם חי מדבר ולא תאמר אדם חי אומר אלא אם הסמכנו פלוני אומר לפלוני. ואף על פי שאין הסמיכה כתובה לפעמים הענין מובן כי המאמר עם הסמיכה. כמו אִמְרִי־נָא אֲחֹתִי אָתְּ (בראשית יב, יג), כי בודאי ירצה לומר אמרי לשואלים אותך. וכן הדומים לו על זה הדרך. ולא יאמר לשון דבור על שאינו מדבר אפילו דרך משל כמו שיאמר לשון ספור והגדה כמו וְיֹֽאמְרוּ לְךָ הִנֵּֽנוּ (איוב לח, לה), וְעוֹף הַשָּׁמַיִם וְיַגֶּד־לָֽךְ (שם יב, ז), וִֽיסַפְּרוּ לְךָ דְּגֵי הַיָּֽם (שם יב, ח), וכן בקשר יש הפרש ביניהם כי המאמר קשור עם אֶל ועם למ"ד השמוש לבד והדבור קשור גם כן עם בי"ת השמוש ועם אֶת ולא כן המאמר. ומה שאמר אָמַרְתִּי אֲנִי בְּלִבִּי (קהלת ב, א), ענינו חשבתי. וכן הָאֹֽמְרָה בִּלְבָבָהּ (ישעיה מז, ח). ויש כמו ענין עַל־דְּבַר הַֽצְפַרְדְּעִים (שמות ח, ח), עַל־דְּבַר הַכֶּסֶף (בראשית מג, יח), על ענין הצפרדעים, על ענין הכסף. וְזֶה הַדָּבָר אֲֽשֶׁר־מָל יְהוֹשֻׁעַ (יהושע ה, ד), זה הענין שבעבורו מל יהושע, אֵין מַחְסוֹר כָּל־דָּבָֽר (שופטים יט, יט) שום ענין בעולם מכל המינים אשר האדם צריך אליהם, וְלֹא יָמוּת מִכָּל־לִבְנֵי יִשְׂרָאֵל דָּבָֽר (שמות ט, ד), וְאֵין־מַכְלִים דָּבָר (שופטים יח, ז), וְלֹֽא־יִרְאֶה בְךָ עֶרְוַת דָּבָר (דברים כג, טו), שום ערוה בעולם. ויתכן לפרש כמוהם עַל־דִּבְרָתִי מַלְכִּי־צֶֽדֶק (תהלים קי, ד), עַל־דִּבְרַת בְּנֵי הָֽאָדָם (קהלת ג, יח), וכמוהם רבים. וענין אחר דֶּבֶר כָּבֵד מְאֹֽד (שמות ט, ג), בשש נקודות והוא ענין מיתה, וממנו אֱהִי דְבָרֶיךָ מָוֶת (הושע יג, יד). והפעל הנוסף ממנו [הִפְעִיל] יַדְבֵּר עַמִּים תַּחְתֵּינוּ (תהלים מז, ד). והפעל הכבד וַתְּדַבֵּר אֶת־כָּל־זֶרַע הַמַּמְלָכָה (דברי הימים ב' כב, י). ויש מפרשים מזה אָז יְדַבֵּר אֵלֵימוֹ בְאַפּוֹ (תהלים ב, ה). ומפרשים אלימו כמו אֵילֵי הָאָרֶץ (יחזקאל יז, יג). ויש מפרשים מהענין הזה הַמַּכִּים אֶת־מִצְרַיִם בְּכָל־מַכָּה בַּמִּדְבָּֽר (שמואל א' ד, ח). או הוא כמשמעו ופירושו שהכם על ים סוף בכל מכה כמו שאמר את הַיָּד הַגְּדֹלָה (שמות יד, לא), שהכם בעשר מכות. ופירוש במדבר במדבר ים סוף. ויונתן תרגם וּלְעַמֵיהּ עֲבַד פְּרִישָׁן בְּמַדְבְּרָא. ואדוני אבי ע"ה פירשו כמו דָּבָר מן וּמִדְבָּרֵיךְ נָאוֶה (שיר השירים ד, ג). וכן פירושו אמרו אלה האלהים שהכו את מצרים בבל מכה בדברו ובמצותו לבד ועתה הוא בעצמו בא מי יצילנו מידו. מִדְבַּר סִינָֽי (שמות יט, א), אֵת כָּל־הַמִּדְבָּר הַגָּדוֹל (דברים א, יט), מקום שימם שאינו נעבד ונושב. וכן מקום מרעה הבהמות יקרא מִדְבָּר רחוק מן העיר או סמוך לעיר כמו עַל־פְּנֵי־דֶרֶךְ אֶת־הַמִּדְבָּֽר (שמואל ב' טו, כג). וענין אחר כְּעֵדֶר בְּתוֹךְ הַדָּֽבְרוֹ (מיכה י, יב), מנהגו. ובא בשתי ידיעות כמו בְּתוֹךְ הָֽאָֽהֳלִי (יהושע ז, כא), וְנָתַן אֶת־הָֽעֶרְכְּךָ (ויקרא כז, כג), והדל"ת מעמדת בגעיא ומשפטה להחטף כמו וְרָעוּ כְבָשִׂים כְּדָבְרָם (ישעיה ה, יז). ופירושו כמנהגם ודומה לתרגום וַיִּנְהַ֣ג (בראשית לא, יח) וּדְבַר. והנכון כי מזה נקרא מִדְבָּר מקום מרעה הבהמות לפי שהרועה נוהג שם הבהמות, וַיִּנְהַג אֶת־הַצֹּאן אַחַר הַמִּדְבָּר (שמות ג, א). כתרגומו בָתַר שְׁפַר רַעֲיָא לְמַדְבְּרָא. ומזה הענין אֲשִׂימֵם דֹּֽבְרוֹת בַּיָּם (מלכים א' ה, כג), והם הקורות הגדולות שקושרין אותן בראשיהן ומנהיגין אותן בים וקורין אותן בלע"ז צַאטַארַ [רטץ] וְלַדְּבוֹרָה אֲשֶׁר בְּאֶרֶץ אַשּֽׁוּר (ישעיה ז, יח). עֲדַת דְּבוֹרִים (שופטים יד, ח), סַבּוּנִי כִדְבוֹרִים (תהלים קיח, יב), כַּֽאֲשֶׁר תַּֽעֲשֶׂינָה הַדְּבֹרִים (דברים א, מד), אביילא"ש בלע"ז. לַֽהֵיכָל וְלַדְּבִיר (מלכים א' ו, ה), ידוע. והוא הבית הפנימי, כמו שאמר וַיִּבֶן לוֹ מִבַּיִת לִדְבִיר לְקֹדֶשׁ הַקֳּדָשִֽׁים (שם א' ו, טז). ואמר וּדְבִיר בְּתֽוֹךְ־הַבַּיִת מִפְּנִימָה הֵכִין לְתִתֵּן שָׁם אֶת־אֲרוֹן בְּרִית י"י (שם א' ו, יט) והבית החיצון נקרא היכל.

דבשׁ  
דְּבַשׁ וְחָלָב (שיר השירים ד, יא), ידוע. ונקראו התמרים דבש. וְכִפְרֹץ הַדָּבָר הִרְבּוּ בְנֵֽי־יִשְׂרָאֵל רֵאשִׁית דָּגָן תִּירוֹשׁ וְיִצְהָר וּדְבַשׁ וְכֹל תְּבוּאַת שָׂדֶה (דברי הימים ב' לא, ה). ולא יתכן לפרשו דבש ממש כי אין מביאים בכורים מהדבש. וכן פירשו רבותינו ז"ל (מנחות פד, ע"א), אֶֽרֶץ־זֵית שֶׁמֶן וּדְבָֽשׁ (דברים ח, ח). וְעַל־דַּבֶּשֶׁת גְּמַלִּים (ישעיה ל, ו), חטוטרת הגמל הרכה, גבנון שעולה לו על גבו. וכן אמר בו התרגום וְעַל חִטוּרִיאַת גַמְלִין. 

דגה  
וְיִדְגּוּ לָרֹב בְּקֶרֶב הָאָֽרֶץ (בראשית מח, טז), ענינו וירבו כמו הדגים. ויתכן להיות דָּג, דָּגִים מזה השרש. וסמיכות הרבים יוכיח שהוא בשוא דְּגֵי הַיָּם (במדבר יא, כב), כמו מן בָּנִים בְּנֵי, מן שְׁנַים שְׁנֵי. וכן סמיכות דָּגָה דְגַת־יְאֹרֶיךָ (יחזקאל כט, ד), תִּבְאַשׁ דְּגָתָם (ישעיה נ, ב), בשוא ואילו היה דגה מנחי העי"ן לא היה משתנה בסמיכות, כמו מן קָמָה בְּקָמַת רֵעֶךָ (דברים כג, כו). אבל לפי שמצאנו מְבִיאִים דָּאג (נחמיה יג, טז), כתוב באל"ף שהוא עי"ן הפעל וכן מצאנו הפעלה ממנו דִיגוּם (ירמיה טז, טז), והתאר בהראות עי"ן הפעל דַּוָּגִים (יחזקאל מז, י), דַיָּגִים (ירמיה טז, טז), ונכתבם עוד בשרש דּוּג. והאמת כי נשתמשו בו בשני השרשים ורבים כמהו. 

דגל  
דֶּגֶל מַֽחֲנֵה יְהוּדָה (במדבר ב, ג), בשש נקדות. והוא הנס שמרימין ראשי החיילות. והפעל ממנו דּוֹדִי צַח וְאָדוֹם דָּגוּל מֵרְבָבָֽה (שיר השירים ה, י), וּבְשֵֽׁם־אֱלֹהֵינוּ נִדְגֹּל (תהלים כ, ו), אֲיֻמָּה כַּנִּדְגָּלֽוֹת (שיר השירים ו, ד).

דגן  
דָּגָן תִּירוֹשׁ וְיִצְהָר (דברים כח, נא), וְאָֽסַפְתָּ דְגָנֶךָ (דברים יא, יד). הוא שם החטה או שעורה או אחד משאר חמשת המינים אחר שנמרח. 

דגר  
קֹרֵא דָגַר (ירמיה יז, יא), וּבָֽקְעָה וְדָֽגְרָה בְצִלָּהּ (ישעיה לד, טו), ענין אסיפה וקיבוץ ודומה לתרגום חֳמָרִם חֳמָרִם (שמות ח, י) דְּגוֹרִין דְּגוֹרִין.

דדה   
אֶדַּדֶּה כָל־שְׁנוֹתַי (ישעיה לח, טו), אֶדַּדֵּם עַד־בֵּית אֱלֹהִים (תהלים מב, ה), נפקדה מהם תי"ו התפעל והראוי אֶתְדַּדֶּה, אֶתְדַּדֵּם, וענינם הטלטול והנענוע וההלוך מעט מעט. וכן בדברי רבותינו ז"ל (שבת קכח, ע"ב) האשה מדדה את בנה, מדדין עגלים וסיחין. ופירוש אדדם אדדה עמהם כלומר אתנועע עמהם. 

דהב  
שָׁבְתָה מַדְהֵבָֽה (ישעיה יד, ד), תאר לעיר בבל שהיתה מלאה זהב, או שהיתת לוקחת הזהב מס מן הממלכות מתרגום זהב דַּהֲבָא.

דהם  
לָמָּה תִֽהְיֶה כְּאִישׁ נִדְהָם (ירמיה יד, ט), ענינו כאדם מבוהל שלא יוכל להעור בעת צרה אשפרדו"ט בלע"ז. ואדוני אבי ז"ל כתב כי מפרשים אותו מן הערבי שקורין למי שהוא מכוסה הלב מחולי מדהו"ם.

דהר  
וְסוּס דֹּהֵר (נחום ג, ב), מִֽדַּֽהֲרוֹת דַּֽהֲרוֹת אַבִּירָֽיו (שופטים ה, כב), דריסות הסוס בכח הליכתו תקרא דהרה. ופירוש אביריו עד־הסוסים האבירים. תִּדְהָר וּתְאַשּׁוּר (ישעיה מא, יט), הוא עץ ממיני הארזים. ופירשו רבותינו (בבא בתרא פ' ע"ב). תדהר שאגא, ופירוש רבי שלמה ש"ף בלע"ז. 

דוב   
דֹּב אֹרֵב הוּא לִי (איכה ג, י), נֶהֱמֶה כַדֻּבִּים כֻּלָּנוּ (ישעיה נט, יא), שְׁתַּיִם דֻּבִּים (מלכים ב' ב, כד). הדגש להבלעות הנח בדוב והוא חיה ידועה. ואמר דובים על הנקבות כמו מן נְמָלָה נְמָלִים. גם נקראת היחידה דוב בלא ה"א הנקבה וּפָרָה וָדֹב תִּרְעֶינָה (ישעיה יא, ז).

דוג  
וְהָיָה יעָמְדוּ [עָמְדוּ] עָלָיו דַּוָּגִים (יחזקאל מז, י), דַּוָּגִים תאר לצדי הדג. וביו"ד תמורת הו"ו לְדַוָּגִים [לְדַיָּגִים] רַבִּים... וְדִיגוּם (ירמיה טז, טז). ומלת וְדִיגוּם קצת מדקדקים אמרו שהוא מהפעל הכבד וראויה היו"ד להדגש. ויתכן שהיא מהפעל הנוסף והחסר ה"א הבנין והראוי והדיגום. וַיְמַן י"י דָּג גָּדוֹל (יונה ב, א). ונכתב באל"ף מְבִיאִים דָּאג וְכָל־מֶכֶר (נחמיה יג, טז), אִם אֶת־כָּל־דְּגֵי הַיָּם (במדבר יא, כב). ובלשון נקבה מִמְּעֵי הַדָּגָֽה (יונה ב, ב). והקבוץ על ידי תאר וְהַדָּגָה אֲשֶׁר־בַּיְאֹר תָּמוּת (שמות ז, יח), דְגַת־יְאֹרֶיךָ (יחזקאל כט, ד), תִּבְאַשׁ דְּגָתָם מֵאֵין מַיִם (ישעיה נ, ב). וכבר כתבנום בשרש דָּגָה על עקרם. ובמשקל אחר בְּסִירוֹת דּוּגָֽה (עמוס ד, ב).

דוד  
דּוֹד שָׁאוּל (שמואל א' י, יד), אחי אביו, לִבְנֵי דֹֽדֵיהֶן (במדבר לו, יא). אחי אביהן, דֹּדָֽתְךָ הִֽוא (ויקרא יח, יד), אשת אחי אביך, לְעֵינֵי חֲנַמְאֵל דֹּדִי (ירמיה לב, יב), רצונו לומר בן דודי. כי כן דרך העברים כמו שאמר וְגַם אֶת־לוֹט אָחִיו (בראשית יד, טז), רצונו לומר בן אחיו. ואפשר שהיה זה חנמאל אחר שהיה דודו והיה שם בעת המקנה כי חנמאל המוכר היה בן שלום ושלום היה דוד ירמיהו וזה חנמאל אשר היה שם בעת המקנה היה דודו אחי אביו, וכן תרגם יונתן לְעֵינֵי חֲנַמְאֵל אַחֲבִי. וענין אחר דּוֹדִי לי ואני לו (שיר השירים ב, טז), ידידי ואהובי, כִּֽי־טוֹבִים דֹּדֶיךָ (שם א, ב), אהביך וידידותיך. וכן אֶתֵּן אֶת־דֹּדַי לָֽךְ (שם ז, יג), נִרְוֶה דֹדִים עַד־הַבֹּקֶר (משלי ז, יח). וענין אחר בַכִּיּוֹר אוֹ בַדּוּד (שמואל א' ב, יד), כַּפָּיו מִדּוּד תַּֽעֲבֹֽרְנָה (תהלים פא, ז), וַיָּשִׂימוּ אֶת־רָֽאשֵׁיהֶם בַּדּוּדִים (מלכים ב' י, ז). והונעה הו"ו במלת בַּסִּירוֹת וּבַדְּוָדִים (דברי הימים ב' לה, יג), ענין הכל קדרות. שְׁנֵי דּֽוּדָאֵי תְאֵנִים (ירמיה כד, א), נוספה בו האל"ף כאל"ף לֻֽלָאֹת חֲמִשִּׁים (שמות לו, יז). וכן אמר אחריו בלא אל"ף לולות (?) חמשים. וכן אמר אחריו בלא אל"ף הדּוּד אחד ענינם סלים. וכן יתכן גם כן וישימו את ראשיהם בדודים (ירמיה כד, ב), בסלים. הַֽדּוּדָאִים נָֽתְנוּ־רֵיחַ (שיר השירים ז, יד), וַיִּמְצָא דֽוּדָאִים בַּשָּׂדֶה (בראשית ל, יד), בְּדֽוּדָאֵי בְּנִי (שם ל, טז), אפשר שתהיה האל"ף בהם נוספת, או הם שרש אחר. והם שרש עשב שהוא כדמות אדם זכר ונקבה מנדרגול"ש בלע"ז.

דוה  
וְהַדָּוָה בְּנִדָּתָהּ (ויקרא טו, לג), ענינו והחולה. וכן תִּזְרֵם כְּמוֹ דָוָה (ישעיה ל, כב), והיא הנדה וקראה חולה לפי שאין אשה רואה דם שלא תחלה וראשה ואבריה כבדים עליה.  עַל־זֶה הָיָה דָוֶה לִבֵּנוּ (איכה ה, יז), כָּל־הַיּוֹם דָּוָֽה (שם א, יג). ומשקל אחר עָלַי לִבִּי דַוָּֽי (ירמיה ח, יח), בשקל גַּנָּב והיו"ד תמורת הה"א למ"ד הפעל. והשם עַל־עֶרֶשׂ דְּוָי (תהלים מא, ד), על משקל סְבָך. ולרבים הֵמָּה כִּדְוֵי לַחְמִֽי (איוב ו, ז), ומשפטו דְּוָיֵי. והחכם רבי יהודה כתכ כי כדוי לחמי תאר סמוך מן דָּוִים. והנכון שהוא שם. ומשקל אחד כִּימֵי נִדַּת דְּוֹתָהּ (ויקרא יב, ב), או יהיה מקור. ומשקל אחר בתוספת מ"ם מַדְוֵי מִצְרַיִם הָֽרָעִים (דברים ז, טו). וענין אחר וַיִּכְרֹת אֶת־מַדְוֵיהֶם (שמואל ב' י, ד), מלבושיהם. 

דוח   
דֹּחוּ וְלֹא־יָכְלוּ קֽוּם (תהלים לו, יג), כמו נדחו. שנים שרשים וענין אחד לדעת החכם רבי יהודה שכתבו עם נחי העי"ן. וענין אחר יָדִיחַ מִקִּרְבָּהּ (ישעיה ד, ד), שָׁם יָדִיחוּ אֶת־הָֽעֹלָֽה (יחזקאל מ, לח), מִלָּא כְרֵשֹׂו מֵֽעֲדָנָי הֱדִיחָֽנִו [הֱדִיחָֽנִי] (ירמיה נא, לד), ענין רחיצה. ורבותינו ז"ל  נשתמשו הרבה בלשון הזה כמו שאמרו (חולין קיג, ע"א). מדיח ומולח ומדיח. 

דוך   
אוֹ דָכוּ בַּמְּדֹכָה (במדבר יא, ח), ענינו כתשו במכתש. והדיכה אינה כך דקה כמו השחיקה. וכן מצאנו בדברי רבותינו ז"ל שהפרישו ביניהם באמרם (שבת יט, ע"ב). במחוסרין דיכה כולי עלמא לא פליגי דאסור, כי פליגי במחוסרין שחיקה. הנה לדבריהם שהשחיקה יותר דקה מהדיכה. ומהענין הזה נקרא העני דַּךְ אַל־יָשֹׁב דַּךְ נִכְלָם (תהלים עד, כא).

דום  
שָֽׁכְנָה דוּמָה נַפְשִֽׁי (תהלים צד, יז), כְּדֻמָה בְּתוֹךְ הַיָּֽם (יחזקאל כז, לב), משתתקת או כרותה. והשם שְׁבִי דוּמָם (ישעיה מז, ה), בשקל יוֹמָם, אלא שזה שורק וזה חולם. ואפשר שהוא משרש דָּמַם, וכן לְאֶבֶן דּוּמָם (חבקוק ב, יט). ובנין התפעל ממנו המורכב עם המרובע גַּם־מַדְמֵן תִּדֹּמִּי (ירמיה מח, ב), משפטו תִּתְדּוֹֽמְמִי לדעת רבי יהודה ופירוש תשתקי. והמרובע לבדו אִם־לֹא שִׁוִּיתִי וְדֽוֹמַמְתִּי (תהלים קלא, ב). ופירש בהם רבי יונה ענין אבדה ואפלה. ופירש מזה מַשָּׂא דּוּמָה אֵלַי קֹרֵא מִשֵּׂעִיר (ישעיה כא, יא), האומה האובדת והיא מלכות הרשעה ופירוש משעיר כמו לשעיר רצונו לומר בעבור שעיר. ואין צורך לכל זה הדחק אלא דומה היא האומה שנקראת דומה מבני ישמעאל וּמִשְׁמָע וְדוּמָה וּמַשָּֽׂא (בראשית כה, יד), פירוש משעיר כי משעיר יבא להם המחריב ומפחד שעיר ישימו צופים במגדליהם ומרוב פחד יקומו בלילה וישאלו השומרים מה מלילה. וכן דעת יונתן כי דומה שם אומה שלא תרגם דומה.

דון   
דָּן דִּין־עָנִי וְאֶבְיוֹן אָז טוֹב (ירמיה ככ, טז), דָּנַנִּי אֱלֹהִים (בראשית ל, ו), לְמַעַן תֵּֽדְעוּן שַׁדּֽיּן [שַׁדּֽוּן] (איוב יט, כ), אשר דון, לֹֽא־יָדוֹן רוּחִי (בראשית ו, ג), דָּן אָנֹכִי (שם טו, יד). והשם דִּין לֹֽא־דָנוּ דִּין יָתוֹם וְיַצְלִיחוּ (ירמיה ה, כח). והתאר וְהָיָה י"י לְדַיָּן (שמואל א' כד, טז), אֲבִי יְתוֹמִים וְדַיַּן אַלְמָנוֹת (תהלים סח, ו). והנפעל כָל־הָעָם נָדוֹן (שמואל ב' יט, י). והפעל הנוסף [הִפְעִיל] דָּן יָדִין עַמּוֹ (בראשית מט, טז), וְעֹמֵד לָדִין עַמִּֽים (ישעיה ג, יג), משפטו לְהָדִין כי הוא מקור ואילו היה שם היה למ"ד השמוש בשוא. וכן דִּין לְפָנָיו וּתְחוֹלֵֽל לֽוֹ (איוב לה, יד), משפטו הָדִין כי הוא צווי או יהיה דין לפניו שם. ושם הריב אִישׁ חֵמָה יְגָרֶה מָדוֹן (משלי טו, יח). והונעה הו"ו ונהפכה ליו"ד במלת בְּכָל־עֵת מִדֳנִים [מִדְיָנִים] יְשַׁלֵּֽחַ (שם ו, יד), וְאֵשֶׁת מִדְוָנִים [מִדְיָנִים] נִשְׁתָּוָֽה (שם כו, טו), וְדֶלֶף טֹרֵד מִדְיְנֵי אִשָּֽׁה (שם יט, יג). ובהעלם עי"ן הפעל וּמְשַׁלֵּחַ מְדָֽנִים (שם ו, יט). ויש לפרש מזה וַיְהִי אִישׁ מָדֹין [מָדוֹן] (שמואל ב' כא, כ), כלומר איש ריב ומלחמה. ועוד נכתבו בשרש מָדַד. ומלת לֹֽא־יָדוֹן רוּחִי אפשר לומר בו ענין אחר שיהיה מחסרי הפ"א שפאיה"ם נו"ן ויהיה הנח תמורת הדגש כמו שהוא בוַיָּזֶד יַֽעֲקֹב (בראשית כה, כט). שמשפטו להיות וַיִּזַד כן לא ידון משפטו לא יִדּוֹן ששרשו נָדַן מן וַיָּשֶׁב חַרְבּוֹ אֶל־נְדָנָֽהּ (דברי הימים א' כא, כז), נרתקה פודר"ו בלע"ז. והחכם רבי יהודה הביא לֹֽא־יָדוֹן רוּחִי, וַיְהִי כָל־הָעָם נָדוֹן, בענין יְגָרֶה מָדוֹן, מִדְיָנִים יְשַׁלֵּֽחַ ענין בפני עצמו שהוא מענין מריבה. וכן פירש אדוני אבי ז"ל לא יהיה רוחי העליוני שנפחתי באדם במריבה עוד לעולם עם הגוף, כי הוא אינו נהנה בתאות הגוף והגוף נמשך לתאות הבהמיות וזה באשר הוא בשר ובתולדת הבשר שקועות וקבועות התאוות אאריך ימיו מאה ועשרים שנה אם יחזרו בתשובה ואם לא אכלה אותם מן העולם. 

דוץ  
וּלְפָנָיו תָּדוּץ דְּאָבָֽה (איוב מא, יד), ענין ששון ושמחה. ודומה לתרגום שִׂישׂוּ אִתָּהּ מָשׂוֹשׂ (ישעיה סו, י) דוּצוּ עִמָהּ דַיִץ. 

דור  
מִדּוּר בְּאָהֳלֵי־רֶֽשַׁע (תהלים פד, יא), כמו מגור כתרגומו גּוּר (בראשית כו, ג) דּוּר. וכן דּוֹרִי נִסַּע וְנִגְלָה (ישעיה לח, יב), כלומר מגורי בעולם הזה נסע ונגלה. וענין אחר וְגַם דּוּר הָֽעֲצָמִים תַּחְתֶּיהָ (יחזקאל כד, ה), והוא צווי בפלס שׁוּב, קוּם. והשם אַגְדִּיל הַמְּדוּרָֽה (שם כד, ט), מְדֻרָתָהּ אֵשׁ וְעֵצִים הַרְבֵּה (ישעיה ל, לג), ענין הכל ההבערה הגדולה. דּוֹר הֹלֵךְ וְדוֹר בָּא (קהלת א, ד). והקבוץ וְלִפְנֵי יָרֵחַ דּוֹר דּוֹרִֽים (תהלים עב, ה). ובלשון נקבות דֹּרוֹת בְּנֵֽי־יִשְׂרָאֵל (שופטים ג, ב), דּוֹרוֹת עוֹלָמִים (ישעיה נא, ט), לְדֹֽרֹתָם בְּרִית עוֹלָֽם (שמות לא, טז), ומן חיי האדם. ויתכן גם מזה דּוֹרִי נִסַּע וְנִגְלָה, כלומר זמן חיי והוא מענין הראשון כלומר כל ימי אשר האדם דר בעולם הוא דור. 

דושׁ  
אָדוֹשׁ יְדוּשֶׁנּוּ (ישעיה כח, כח), האל"ף נוספת. וְדַשְׁתִּי אֶת־בְּשַׂרְכֶם (שופטים ח, ו), כִּי תָפוּשׁיּ [תָפוּשׁוּ] כְּעֶגְלָה דָשָׁה (ירמיה נ, יא), האל"ף תמורת ה"א ופירוש כעגלה שהיא דשה שהיא אוכלת כל היום, לא כעגלה שהיא חורשת שאיננה אוכלת. ועוד נכתבנו בשרש דָּשָׁא. ובמקצת ספרים הוא כתוב בה"א. וְחַיַּת הַשָּׂדֶה תְּדוּשֶֽׁהָ (איוב לט, טו), קוּמִי וָדוֹשִׁי בַת־צִיּוֹן (מיכה ד, יג). והנפעל וְנָדוֹשׁ מוֹאָב תַּחְתָּיו (ישעיה כה, י), והמקור בשורק כְּהִדּוּשׁ מַתְבֵּן (שם) והמקור מהנוסף [הִפְעִיל] לֹֽא־תַחְסֹם שׁוֹר בְּדִישֽׁוֹ (דברים כה, ד), משפטו בהדישׁו או יהיה בדישו שם לקוח מן וְהִשִּׂיג לָכֶם דַּיִשׁ (ויקרא כו, ה), כמו מן עַיִד עִידֹה. והפעל שלא נזכר פועלו ממנו [הָפְעַל] יוּדַשׁ קֶצַח (ישעיה כח, כז). והשם מְדֻשָׁתִי וּבֶן־גָּרְנִי (שם כא, י). ובמשקל אחר וְהִשִּׂיג לָכֶם דַּיִשׁ, וְאַקּוֹ וְדִישֹׁן (דברים יד, ה). הוא שם חיה. ולדעת אונקלוס הוא הראם שתרגמו רֵימָא. 

דחה  
דָּחֹה דְחִיתַנִי (תהלים קיח, יג), אֲשֶׁר חָשְׁבוּ לִדְחוֹת פְּעָמָֽי (שם קמ, ה), וּמַלְאַךְ י"י דּוֹחֶֽה (שם לה, ה), גָּדֵר הַדְּחוּיָֽה (שם סב, ד). והנפעל יִדָּחֶה רָשָׁע (משלי יד, לב), יִדַּחוּ וְנָפְלוּ בָהּ (ירמיה כג, יב) והוא פתח ומלעיל שלא כמנהג, נִדְחֵי יִשְׂרָאֵל יְכַנֵּֽס (תהלים קמז, ב). ואפשר שיהיה נדחי ישראל מחסרי הנו"ן והיה ראוי להדגש. אבל הנכון שיהיה לשון נפעל מזה השרש. ושלא נזכר פועלו [פֻּעַל] דֹּחוּ וְלֹא־יָכְלוּ קֽוּם (שם לו, יג). כן מצאנוהו בספרים מדויקים מלרע. ורבי יהודה כתבו מנחי העי"ן. והשם אֶת־רַגְלִי מִדֶּֽחִי (שם קטז, ח). ובמשקל אחר בתוספת מ"ם וּפֶה חָלָק יַֽעֲשֶׂה מִדְחֶֽה (משלי כו, כח). 

דחן  
וְדֹחַן וְכֻסְּמִים (יחזקאל ד, ט), מיליי"ו בלע"ז.

דחף  
הָֽרָצִים יָצְאוּ דְחוּפִים (אסתר ג, טו). והנפעל וְהָמָן נִדְחַף (שם ו, יב). והשם יְצוּדֶנּוּ לְמַדְחֵפֹֽת (תהלים קמ, יב), הכל ענין דחיה. 

דחק  
וְאִישׁ אָחִיו לֹא יִדְחָקוּן (יואל ב, ח), מִפְּנֵי לֹֽחֲצֵיהֶם וְדֹֽחֲקֵיהֶֽם (שופטים ב, יח), תרגום לָחַץ (מלכים ב' יג, ד) דוֹחֲקָא. 

די   
עַד־בְּלִי־דָֽי (מלאכי ג, י), ופירוש הפסוק וַֽהֲרִיקֹתִי לָכֶם בְּרָכָה עַד־בְּלִי־דָֽי שלא יספיקו לכם אוצרות ולא יהיו די לכם מגורות וכלים לאסוף בהם התבואה והיין. כן פירוש אדוני אבי ז"ל. וְהַמְּלָאכָה הָֽיְתָה דַיָּם (שמות לו, ז), הֲלוֹא יִגְנְבוּ דַּיָּם (עבדיה א, ה), די ספקם צרכם. ויבא עם אותיות השמוש וּכְדַי בִּזָּיוֹן וָקָֽצֶף (אסתר א, יח), ובסמוך וּמָצָא כְּדֵי גְאֻלָּתֽוֹ (ויקרא כה, כו), דֵּי הָשִׁיב לוֹ (שם כה, כח), הַנִּמְכָּרִים לַגּוֹיִם כְּדֵי בָנוּ (נחמיה ה, ח), וְדֵי חֲלֵב עִזִּים לְֽלַחְמְךָ (משלי כז, כז), וְאִם־לֹא תִמְצָא יָדָהּ דֵּי שֶׂה (ויקרא יב, ח), דֵּי מַחְסֹרוֹ אֲשֶׁר יֶחְסַר לֽוֹ (דברים טו, ח), מִדֵּי הָֽעֲבֹדָה לַמְּלָאכָה (שמות לו, ה), אַרְיֵה טֹרֵף בְּדֵי גֹֽרוֹתָי (נחום ב, יג), לֹא־הִתְקַדְּשׁוּ לְמַדַּי (דברי הימים ב' ל, ג), עקרו למן די, והפתח תחת חירק כמו לְמַבָּרִֽאשׁוֹנָה (שם א' טו, יג), וענין הכל הספוק והצורך. וַיְהִי ׀ מִדֵּי צֵאתָם שָׂכַל דָּוִד (שמואל א' יח, ל), מִדֵּי עָבְרוֹ יִקַּח אֶתְכֶם (ישעיה כח, יט), כִּֽי־מִדֵּי דַבְּרִי בּוֹ זָכֹר אֶזְכְּרֶנּוּ (ירמיה לא, כ), מִדֵּי־בֹא הַמֶּלֶךְ בֵּית י"י (דברי הימים ב' יב, יא), כִּֽי־מִדֵּי אֲדַבֵּר אֶזְעָק (ירמיה כ, ח), ענינם בכל עת. ויש די שהוא נוסף ויבא עם אותיות השמוש כאשר נוסף מוֹ מן כִּֽי־תֵלֵךְ בְּמוֹ־אֵשׁ (ישעיה מג, ב), וְהָיָה מִֽדֵּי־חֹדֶשׁ בְּחָדְשׁוֹ (שם סו, כג), פירוש מחדש לחדש ומשבת לשבת, רוצה לומר מהם שיבואו משבת לשבת והם הקרובים, ומהם שיבאו מחדש לחדש, ומהם משנה לשנה כפי הקירוב והריחוק. וְיִֽגְעוּ עַמִּים בְּדֵי־רִיק וּלְאֻמִּים בְּדֵי־אֵשׁ (ירמיה נא, נח), כְדֵֽי־אַרְבֶּה לָרֹב (שופטים ו, ה), בְּדֵי שֹׁפָר יֹאמַר הֶאָח (איוב לט, כה), כל אלו נוספים כאילו אמר בְּרִיק, בְּאֵשׁ, בְּאַרְבֶּה, בְּשׁוֹפָר. וכבר כתבנו בחלק הדקדוק  כי יש בהן קצת ענין כי יורו על הגדלת הדבר והתמדתו. 

דיה  
וְהַדַּיָּה לְמִינָֽהּ (דברים יד, יג), והקבוץ אַךְ־שָׁם נִקְבְּצוּ דַיּוֹת (ישעיה לד, טו), ואפשר שיהיה מן השרש הזה וַֽאֲנִי כֹּתֵב עַל־הַסֵּפֶר בַּדְּיֽוֹ (ירמיה לו, יח), ידוע. 

דיק  
וּבָנִיתָ עָלֶיהָ דָּיֵק (יחזקאל ד, ב), מגדל שבונים נגד העיר לכבשה. 

דכא  
דִּכָּא לָאָרֶץ חַיָּתִי (תהלים קמג, ג), בקמץ כדרך בעלי הה"א. וִֽידַכֵּא עֽוֹשֵֽׁק (שם עב, ד), וְיֹאֵל אֱלוֹהַּ וִֽידַכְּאֵנִי (איוב ו, ט), יְדַכְּאוּם לִפְנֵי־עָֽשׁ (שם ד, יט), ובנוח האל"ף וּֽתְדַכּאוּנַנִי בְמִלִּֽים (שם יט, ב), לְדַכֵּא תַּחַת רַגְלָיו כֹּל אֲסִירֵי אָֽרֶץ (איכה ג, לד), וַי"י חָפֵץ דַּכְּאוֹ הֶֽחֱלִי (ישעיה נג, י), מְדֻכָּא מֵֽעֲוֹֽנֹתֵינוּ (שם נג, ה). ושלא נזכר פועלו ממנו [פֻּעַל] לֹא דֻכְּאוּ עַד הַיּוֹם הַזֶּה (ירמיה מד, י), וּזְרֹעוֹת יְתֹמִים יְדֻכָּֽא (איוב כב, ט). והשם תָּשֵׁב אֱנוֹשׁ עַד־דַּכָּא (תהלים צ, ג), פְצֽוּעַ־דַּכָּה (דברים כג, ב), והתאר וְאֶת־דַּכָּא וּשְׁפַל־רוּחַ (ישעיה נז, טו). ויתכן כי גם האחרים תאר כי פירוש עַד־דַּכָּא עד היותו דכא. וכן פְצֽוּעַ־דַּכָּה כמו שפירשוהו רבותינו ז"ל (יבמות עה, ע"ב). ובשרש פצע נזכרנו עוד. וְֽאֶת־דַּכְּאֵי־רוּחַ יוֹשִֽׁיעַ (תהלים לד, יט). ובא ו"ו נראית תמורת האל"ף למ"ד הפעל לְֽשׁוֹן־שֶׁקֶר יִשְׂנָא דַכָּיו (משלי כו, כח), שהוא כמו דַּכָּא. ובנין התפעל וְיִדַּכְּאוּ בַשַּׁעַר (איוב ה, ד), וְהָפַךְ לַיְלָה וְיִדַּכָּֽאוּ (שם לד, כה), משפטם וַיִתְדַּכְּאוּ ענין כלם השבר והכתישה. 

דּכה  
וִדְכֶּה [יִדְכֶּה] יָשֹׁחַ (תהלים י, י), פירוש ישים עצמו הרשע דכא ושח כדי שלא ישמרו בני אדם ממנו ונפיל בעצומיו חלכאים. והנפעל לֵֽב־נִשְׁבָּר וְנִדְכֶּה (שם נא, יט). והפעל הכבד [פִּעֵל] כִּי דִכִּיתָנוּ בִּמְקוֹם תַּנִּים (שם מד, כ), תָּגֵלְנָה עֲצָמוֹת דִּכִּֽיתָ (שם נא, י), אַתָּה דִכִּאתָ כֶחָלָל רָהַב (שם פט, יא), נכתב באל"ף במקום ה"א למ"ד הפעל המומרת ביו"ד. והשם יִשְׂאוּ נְהָרוֹת דָּכְיָֽם (תהלים צג, ג), הנפרד דֳּכִי בפלס עֳנִי, עָנְיָם כמו כן, ענין אלו השבר והכתישה. 

דכף  
וְאֶת־הַדּֽוּכִיפַת (ויקרא יא, יט), תרנגולא ברא. וכן פירשו רב שרירא גאון ז"ל. רצונו לומר גאל"ו ד"י מונטניי"ה. 

דלל  
דָּלְלוּ וְחָֽרְבוּ (ישעיה יט, ו), ענינו יבשו, וכן דַּלּוּ מֵאֱנוֹשׁ נָֽעוּ (איוב כה, ד), וְאִם־דַּל הוּא וְאֵין יָדוֹ מַשֶּׂגֶת (ויקרא יד, כא), עני, ולרבים דַּלִּים, הֹֽלְכִים וְדַלִּֽים (שמואל ב' ג, א), ולנקבה דַּלָּה, דַּלּוֹת וְרָעוֹת תֹּאַר (בראשית מא, יט), והשם וּמִדַּלַּת הָאָרֶץ (מלכים א' כה, יב), או יהיה תאר לעדה. והקבוץ וּמִדַּלֹּות הָעָם (ירמיה נב, טו), וּמִדַּלַּת הָאָרֶץ (שם מ, ז). והפעל ממנו דַּלּוֹתִי וְלִי יְהוֹשִֽׁיעַ (תהלים קטז, ו). ובנין נפעל יִדַּל כְּבוֹד יַֽעֲקֹב (ישעיה יז, ד). מַדּוּעַ אַתָּה כָּכָה דַּל בֶּן־הַמֶּלֶךְ (שמואל ב' יג, ד), חולה, וכן אַשְׁרֵי מַשְׂכִּיל אֶל־דָּל (תהלים מא, ב), כי על חליו עשה המזמור, מִדַּלָּה יְבַצְּעֵנִי (ישעיה לח, יב), פירוש חשבתי כי מחלי זה ישלימני שאמות ממנו. וענין אחר דַּלּוּ עֵינַי לַמָּרוֹם (שם לח, יד), ענינו רמו. וחבר רבי יונה לענין זה נִצְּרָה עַל־דַּל שְׂפָתָֽי (תהלים קמא, ג), ועוד נזכרהו בשרש דָּלַת. וְדַלַּת רֹאשֵׁךְ כָּאַרְגָּמָן (שיר השירים ז, ו), קווצות השער.

דלג  
עַל כָּל־הַדּוֹלֵג עַל־הַמִּפְתָּן (צפניה א, ט), תרגום יונתן עַל כָּל דִמְהַלְכִין בְּנִימוּסֵי פְּלִשְׁתָּאֵי, פירוש כמו שאמר עַל־כֵּן לֹֽא־יִדְרְכוּ כֹֽהֲנֵי דָגוֹן..... עַל־מִפְתַּן דָּגוֹן (שמואל א' ה, ה). והפעל הכבד [פִּעֵל] אָז יְדַלֵּג כָּֽאַיָּל פִּסֵּחַ (ישעיה לה, ו), מְדַלֵּג עַל־הֶהָרִים (שיר השירים ב, ח), ענינו כמו מקפץ. 

דלה  
וְגַם־דָּלֹה דָלָה לָנוּ (שמות ב, יט), וַתָּבֹאנָה וַתִּדְלֶנָה (שם ב, טז), וְאִישׁ תְּבוּנָה יִדְלֶֽנָּה (משלי כ, ה). והשם כְּמַר מִדְּלִי (ישעיה מ, טו), והוא הכלי ששואבין בו. ולרבים והוא במשקל אחר יִֽזַּל־מַיִם מִדָּלְיָו (במדבר כד, י), והיה משפטו בקמץ חטף על משקל חָפְנָיו, אָזְנָיו, ובא בקמץ רחב כמו בְּתוֹךְ הַדָּֽבְרוֹ (מיכה ב, יב), דַּלְיוּ (דָּֽלְיוּ) שֹׁקַיִם מִפִּסֵּחַ (משלי כו, ז), גבהו. כן כתבו רבי יהודה חיוג עם העוברים בבנין הקל. ואנחנו מצאנו פתח הדל"ת. וכן כתבו רבי יעקב בן אלעזר, ואם כן הוא צווי מן הדגוש ברפיון הלמ"ד ומשפטו להדגש. ופירושו הרימו שוקים מפסח כי מה יועילו לו, וכן המשל בְּפִי כְסִילִֽים (שם) והפעל הכבד [פִּעֵל] אֲרוֹמִמְךָ י"י כִּי דִלִּיתָנִי (תהלים ל, ב), רוממתני. לִפְנוֹת דָּֽלִיּוֹתָיו אֵלָיו (יחזקאל יז, ו), בְּצֵל דָּֽלִיּוֹתָיו תִּשְׁכֹּֽנָּה (שם יז, כג), ענפים הרמים והגבוהים. ואפשר שיהיה כמוהו יִֽזַּל־מַיִם מִדָּלְיָו כלומר מתחת ענפיו יזלו מים. 

דלח  
וַתִּדְלַח־מַיִם בְּרַגְלֶיךָ (יחזקאל לב, ב), וְלֹא תִדְלָחֵם רֶֽגֶל־אָדָם עוֹד וּפַרְסוֹת בְּהֵמָה לֹא תִדְלָחֵֽם (שם לב, יג), ענינם הדריסה עם עכירת המים, אינטורבא"ר בלע"ז. 

דלף  
יִדְלֹף הַבָּֽיִת (קהלת י, יח). והשם דֶּלֶף טוֹרֵד (משלי כז, טו), בשש נקדות. הוא טפטוף המטר בבית. וכן בדברי רבותינו ז"ל נותנין כלי תחת הדלף בשבת (ביצה פרק המשנה א), וכן אֶל־אֱלוֹהַּ דָּֽלְפָה עֵינִֽי (איוב טז, כ), כי הדמע יורד טפה טפה.  וכן על דרך משל דָּלְפָה נַפְשִׁי מִתּוּגָה (תהלים קיט, כח), כמו בְּמִסְתָּרִים תִּבְכֶּֽה־נַפְשִׁי (ירמיה יג, יז).


דלק  
וְדָֽלְקוּ בָהֶם וַֽאֲכָלוּם (עבדיה יח), שְׂפָתַיִם דֹּלְקִים וְלֶב־רָֽע (משלי כו, כג), ענין הבערה. וּבַקַּדַּחַת וּבַדַּלֶּקֶת (דברים כח, כב), שם חולי השורף מרוב חמימות. והפעל הנוסף [הִפְעִיל] הַדְלֵק הָאֵשׁ (יחזקאל כד, י), יַיִן יַדְלִיקֵֽם (ישעיה ה, יא). וענין אחר כִּי דָלַקְתָּ אַֽחֲרָֽי (בראשית לא, לו), חִצָּיו לְֽדֹלְקִים יִפְעָֽל (תהלים ז, יד), פירוש חציו יפעל לו ובחבריו שהם דולקים אחר העני, עַל־הֶהָרִים דְּלָקֻנוּ (איכה ד, יט), בְּגַֽאֲוַת־רָשָׁע יִדְלַק עָנִי (תהלים י, ב), מִדְּלֹק אַֽחֲרֵי פְלִשְׁתִּים (שמואל א' יז, נג), ענינם ענין רדיפה. ואפשר שהיה מזה הענין יַיִן יַדְלִיקֵֽם, לפי שאמר שֵׁכָר יִרְדֹּפוּ (ישעיה שם). כלומר הם רודפים היין והיין ירדפם ויפילם למשואות. 

דלת  
אֶל־הַדֶּלֶת אוֹ אֶל־הַמְּזוּזָה (שמות כא, ו), בשש נקדות, וְאַחַר הַדֶּלֶת וְהַמְּזוּזָה (ישעיה נז, ח), וְהַדֶּלֶת סָגַר אַֽחֲרָֽיו (בראשית יט, ו), הַדֶּלֶת תִּסּוֹב עַל־צִירָהּ (משלי כו, יד), ולשנים לִפְתֹּחַ לְפָנָיו דְּלָתַיִם (ישעיה מה, א), ולרבים וְדַלְתֵי הַבַּיִת (דברי הימים ב' ד, כב), יַצִּיב דְּלָתֶֽיהָ (יהושע ו, כו) ובלשון נקבות יָגִיפוּ הַדְּלָתוֹת (נחמיה ז, ג), דְּלָתוֹת לֹא־הֶֽעֱמַדְתִּי בַשְּׁעָרִֽים (שם ו, א), וּשְׁתַּיִם דְּלָתוֹת לַדְּלָתוֹת שְׁתַּיִם מוּסַּבּוֹת דְּלָתוֹת שְׁתַּיִם לְדֶלֶת אֶחָת וּשְׁתֵּי דְלָתוֹת לָאַחֶֽרֶת (יחזקאל מא, כד), פירשו רבותינו ז"ל במסכת מדות (פרק ד, משנה א). ארבע דלתות היו לו שתים מבפנים ושתים מבחוץ.... החיצונות נפתחות לתוך הפתח לכסות עביו של כותל והפנימית נפתחות לתוך הבית לכסות אחר הדלתות שכל הבית היה טוח בזהב חוץ מאחרי הדלתות וכו' כמו ששנויה שם, לְדַלְתוֹת הַבַּיִת הַפְּנִימִי (מלכים א' ז, ג). וַיִּקֹּב חֹר בְּדַלְתּוֹ (מלכים ב' יב, י), וּֽסְגֹר דְּלָֽתְיךָ [דְּלָֽתְךָ] (ישעיה כו, כ). והוא במשקל אחר. ויקרא גם כן דלת הכלים כמו דלת השער כמו שאמר וַיִּקֹּב חֹר בְּדַלְתּוֹ והוא דלת הארון. וכן במשנה (שבת קכב, ע"ב). כל הכלים נטלין בשבת ודלתותיהן עמהם, שָׁלשׁ דְּלָתוֹת וְאַרְבָּעָה (ירמיה לו, כג), פירוש דפין שהן דומין לדלתות שיפתחו ויסגרו. ונפקדה התי"ו במלת עַל־דַּל שְׂפָתָֽי (תהלים קמא, ג), כי משפטו על דלת שפתי. ונקראו השפתים דלת לפי שנפתחים ונסגרים כדלת וכן ראוי לנבון לעשות שפתיו כמו הדלת שנפתחת ונסגרת לצורך כן לא יפתח הנבון שפתיו כי אם לצורך, וכן דַּלְתֵי פָנָיו מִי פִתֵּחַ (איוב מא, ו). רוצה לומר שפתיו. 

דם  
דָּם יֵֽחָשֵׁב לָאִישׁ הַהוּא (ויקרא יז, ח), אַל־תְּכַסִּי דָמִי (איוב טז, יח), והקבוץ וְדָמִים בְּדָמִים נָגָֽעוּ (הושע ד, ב), וַתֶּחֱנַף הָאָרֶץ בַּדָּמִֽים (תהלים קו, לח), קוֹל דְּמֵי אָחִיךָ (בראשית ד, י), וַֽהֲסִֽרֹתִי דָמָיו מִפִּיו (זכריה ט, ז), וְדָמָיו עָלָיו יִטּוֹשׁ (הושע יב, טו). וכן אֵין לוֹ דָּמִֽים (שמות כב, א), כלומר אם יהרגהו אין עליו עונש דמיו. וכן וְיֵיקַר דָּמָם בְּעֵינָֽיו (תהלים עב, יד). ויש מפרשים אלו ענין כופר וערך. והרבה נשתמשו בו רבותינו בענין ערך (בבא מציעא מו, ע"ב). החליף לו דמי שור בפרה אל תעמיד על המקח בשעה שאין לו דמים (פסחים קיב, ע"ב). וְדַם־עֵנָב (דברים לב, יד). מרוב אדמימות היין דמה אותו לדם. 

דמם  
מֵעַי רֻתְּחוּ וְלֹא־דָמּוּ (איוב ל, כז), דֹּמּוּ עַד־הַגִּיעֵנוּ אֲלֵיכֶם (שמואל א' יד, ט). והשם יָקֵם סְעָרָה לִדְמָמָה (תהלים קז, כט), ופירוש ויקם סערה ואחר כן ישיבנה לדממה. והתאר קוֹל דְּמָמָה דַקָּֽה (מלכים א 'יט, יב), דְּמָמָה וָקוֹל אֶשְׁמָֽע (איוב ד, יז), התמונה שהייתי רואה פעם היתה דממה ופעם היתה משמעת קול. או פירושו הקול שהייתי שומע היה קול דממה כלומר קול נמוך. ומשקל אחר עוּרִי לְאֶבֶן דּוּמָם (חבקוק ב, יט), וכן שְׁבִי דוּמָם (ישעיה מז, ה), פירשו כדומם. או הוא שם, וכן טוֹב וְיָחִיל וְדוּמָם (איכה ג, כו), תאר. ואפשר שיהיה משרש דוּם כמו שכתבנו. והנפעל וְנָדַמּוּ נְאוֹת הַשָּׁלוֹם (ירמיה כה, לז), אַל־תִּדַּמּוּ בַּעֲוֹנָהּ (שם נא, ו), גַּם־מַדְמֵן תִּדֹּמִּי (שם מח, ב). והוא לשון נופל על לשון דרך צחות, כי מדמן שם עיר למואב. וכן דרך העברי לדבר לשון צחה כזה במקומות כמו בְּחֶשְׁבֹּון חָֽשְׁבוּ עָלֶיהָ רָעָה (שם), וְעֶקְרוֹן תֵּֽעָקֵֽר (צפניה ב, ד), בְּבֵית לְעַפְרָה עָפָר הִתְפַּלָּֽשִׁתי [הִתְפַּלָּֽשִׁי] (מיכה א, י). וְיִדְּמוּ לְמוֹ עֲצָתִֽי (איוב כט, כא), בִּגְדֹל זְרֽוֹעֲךָ יִדְּמוּ כָּאָבֶן (שמות טו, טז), יֵבשׁוּ רְשָׁעִים יִדְּמוּ לִשְׁאֽוֹל (תהלים לא, יח), וְנִדְּמָה־שָּׁם (ירמיה ח, יד). ואדוני אבי ז"ל כתב כי יִדְּמוּ, וְנִדְּמָה שרשם נָדַם בשקל יִפְּלוּ, נִפְּלָה. והפעל הנוסף [הִפְעִיל] כִּי י"י אֱלֹהֵינוּ הֲדִמָּנוּ (ירמיה ח, יד), ענינם כענין שפירשתי בשרש דום, שֶׁמֶשׁ בְּגִבְעוֹן דּוֹם (יהושע י, ב), וַיִּדֹּם הַשֶּׁמֶשׁ (שם יג), פירוש ויעמוד השמש כמו שפירשו בו רבותינו (עבודה זרה כה, ע"א). ויש מפרשים ענין זה מלשון רבותינו (ברכות כט, ע"ב). עם דמדומי חמה. הֵאָנֵק דֹּם (יחזקאל כד, יז), פירשתיו בשרש אנק. דּוֹם לַי"י וְהִתְחוֹלֵל לוֹ (תהלים לז, ז), ענין שתיקה או ענין תוחלת. וכן דֹּמּוּ עַד־הַגִּיעֵנוּ אֲלֵיכֶם (שמואל א' יד, ט), ענין תוחלת. וכן אַךְ לֵאלֹהִים דּוֹמִּי נַפְשִׁי (תהלים סב, ו). 

דמה  
לֹֽא־דָמָה אֵלָיו בְּיָפְיֽוֹ (יחזקאל לא, ה), דָּמִיתִי לִקְאַת מִדְבָּר (תהלים קב, ז), זֹאת קֽוֹמָתֵךְ דָּֽמְתָה לְתָמָר (שיר השירים ו, ח). ואשר הוא יוצא הַנָּוָה וְהַמְּעֻנָּגָה דָּמִיתִי בַּת־צִיּֽוֹן (ירמיה ו, ב). והנפעל נִמְשַׁל כַּבְּהֵמוֹת נִדְמֽוּ (תהלים מט, יג), וְתַמְשִׁלוּנִי וְנִדְמֶֽה (ישעיה מו, ה), פירוש ואהיה דמה, כְּפִיר גּוֹיִם נִדְמֵיתָ (יחזקאל לב, ב), נִדְמֶה שֹֽׁמְרוֹן מַלְכָּהּ (הושע י,  ז). והפעל הכבד [פִּעֵל] דִּמִּיתִיךְ רַעְיָתִֽי (שיר השירים א, ט), וּבְיַד הַנְּבִיאִים אֲדַמֶּֽה (הושע יב, יא), מָֽה־אֲעִידֵךְ מָה אֲדַמֶּה־לָּךְ (איכה ב, יג). וההתפעל אֶדַּמֶּה לְעֶלְיֽוֹן (ישעיה יד, יז), משפטו אתדמה. והשם וּדְמוּת הַחַיּוֹת מַרְאֵיהֶם (יחזקאל א, יג), בְּצַלְמֵנוּ כִּדְמוּתֵנוּ (בראשית א, כו), אִמְּךָ כַגֶּפֶן בְּדָֽמְךָ (יחזקאל יט, י), כמו בדמותך. וכן אֵצֶל פִּנָּהּ (משלי ז, ח), כמו פנתה, וְציּרָם [וְצוּרָם] לְבַלּוֹת שְׁאוֹל (תהלים מט, טו), כמו וצורתם. או הוא משקל אחר דַּם בשקל צַו, קַו. ורב האיי כתב שהוא ענין רטיבות הטבע לפי שכל דבר היוצא מדבר אחר ופורח ממנו יש בו מרטיבות טבעו. והשם במשקל אחר דמיון דִּמְיֹנוֹ כְּאַרְיֵה יִכְסוֹף לִטְרוֹף (תהלים יז, יב). וענין אחר וְדָמִיתִי אִמֶּֽךָ (הושע ד, ה). והנפעל כִּי נִדְמָה כָּל־עַם כְּנַעַן (צפניה א, יא), בַּשַּׁחַר נִדְמֹה נִדְמָה מֶלֶךְ יִשְׂרָאֵֽל (הושע י, טו), נִדְמְתָה אַשְׁקְלֹון (ירמיה מו, ה), אֽוֹי־לִי כִֽי־נִדְמֵיתִי (ישעיה ו, ה), אֵיךְ נִדְמֵיתָה (עבדיה ה), נִדְמוּ עַמִּי מִבְּלִי הַדָּעַת (הושע ד, ו). ויש לפרש מזה נִדְמֶה שֹֽׁמְרוֹן מַלְכָּהּ (הושע י, ו). והשם בִּדְמִי יָמַי אֵלֵכָה (ישעיה לח, י), בפלס פְּרִי, שְׁבִי, צְבִי. ויש מפרשים מענין זה אִמְּךָ כַגֶּפֶן בְּדָֽמְךָ (יחזקאל יט, י). כולם והדומים להם ענין כריתה וכליון. ויתכן לפרש מענין זה אף על פי שאינם משרשו כִּי י"י אֱלֹהֵינוּ הֲדִמָּנוּ (ירמיה יח, ד), וְנִדְּמָה־שָּׁם (שם), יֵבשׁוּ רְשָׁעִים יִדְּמוּ לִשְׁאֽוֹל (תהלים לא, יח), וְנָדַמּוּ נְאוֹת הַשָּׁלוֹם (ירמיה כה, לז) ומזה הענין עֵינִי נִגְּרָה וְלֹא תִדְמֶה (איכה ג, יט), כלומר לא תפסוק. וענין אחר וְהוּא לֹא־כֵן יְדַמֶּה (ישעיה י, ז), ענינו יחשוב. וכן וַֽאֲשֶׁר דִּמָּה־לָנוּ (שמואל ב' כא, ה), דִּמִּינוּ אֱלֹהִים חַסְדֶּךָ (תהלים מח, י), אַל־תְּדַמִּי בְנַפְשֵׁךְ (אסתר ד, יג), אִם־לֹא כַּֽאֲשֶׁר דִּמִּיתִי כֵּן הָיָתָה (ישעיה יד, כד). וענין אחר אַל־דֳּמִי־לָךְ (תהלים פג, ב), וְאַל־תִּתְּנוּ דֳמִי לוֹ (ישעיה סב, ז). ובמשקל אחר וְלַיְלָה וְֽלֹא־דֽוּמִיָּה לִֽי (תהלים כב, ג), נֶאֱלַמְתִּי דוּמִיָּה (שם לט, ג). והתאר אַךְ אֶל־אֱלֹהִים דּֽוּמִיָּה נַפְשִׁי (שם סב, ב), לְךָ דֻמִיָּה תְהִלָּה (תהלים סה, ב), ענין כולם שתיקה. ויש מפרשים מזה אֽוֹי־לִי כִֽי־נִדְמֵיתִי (ישעיה ו, ה), כלומר נשתתקתי לא אוכל דבר. ופירוש לְךָ דֻמִיָּה תְהִלָּה, רצונו לומר נשתתקה התהלה נגד פעליך העצומים שלא השיגך תהלה. ויתכן להיות דומיה משרש דום והיו"ד ליחש כיו"ד תַּחְתִּיָּה, שְׁלִשִׁיָּה. ויתכן לפרש דִּמִּינוּ אֱלֹהִים חַסְדֶּךָ, ענין הסבר והתוחלת כלומר שברנו אלהים לחסדך. 

דמן  
הָיוּ דֹּמֶן לָֽאֲדָמָֽה (תהלים פג, יב), לְדֹמֶן עַל־פְּנֵי הָֽאֲדָמָה (ירמיה ח, ב), הוא זבל האשפה. כְּהִדּוּשׁ מַתְבֵּן בְּמֹי [בְּמוֹ] מַדְמֵנָֽה (ישעיה כה, י), האשפה עצמה, כי כן דרך להטיל תבן באשפה ולהלך עליה עד שתדוש ותעשה דומן. ואדוני אבי ז"ל פירש מדמנה שם עיר שהיתה למואב, כמו שאמר גַּם־מַדְמֵן תִּדֹּמִּי (ירמיה מח, ב), ופירושו ונדוש מואב בעירו כמו מדמנה כמו שדשים התבן תחתיו במקומו. 

דמע  
וְדָמֹעַ תִּדְמַע וְתֵרַד עֵינִי דִּמְעָה (ירמיה יג, יז), וְדִמְעָתָהּ עַל לֶֽחֱיָהּ (איכה א, ב), וְלוֹא תָבוֹא דִּמְעָתֶֽךָ (יחזקאל כד, טז). והקבוץ כָּלוּ בַדְּמָעוֹת עֵינַי (איכה ב, יא), ידוע. מְלֵאָֽתְךָ וְדִמְעֲךָ (שמות כב, כח), כנוי לשמן או ליין היורד מן הגת כדמע טפה טפה. 

דנג  
כַּדּוֹנַג מִפְּנֵי הָאֵשׁ (מיכה א, ד), הוא השעוה. 

דעך  
דָּֽעֲכוּ כַּפִּשְׁתָּה כָבֽוּ (ישעיה מג, יז), יִדְעַךְ נֵרוֹ (משלי כ, כ). ומה שלא נזכר פועלו מן הדגוש ואם לא נמצא, דֹּֽעֲכוּ כְּאֵשׁ קוֹצִים (תהלים קיח, יב), והנפעל נִדְֽעֲכוּ מִמְּקוֹמָֽם (איוב ו, יז), ענינם הכבוי והכליון.

דפה  
בְּבֶן־אִמְּךָ תִּֽתֶּן־דֹּֽפִי (תהלים נ, כ), הוא הדבה הרעה. ואדוני אבי ז"ל פירשו מורכב משתי תלות דו, ופי, ודו הוא שנים בארמית, טב למיתב טן דו (קדושין מא, ע"א), דו פרצופין (ברכות סא, ע"א). וכן בלע"ז ד"ו שנים. ופירוש המלה שתי פיות ידבר אחת בפניו ואחת שלא בפניו. 

דפק  
וּדְפָקוּם יוֹם אֶחָד (בראשית לג, יג), ענין דחיה, [הִתְפָּעֵל] מִֽתְדַּפְּקִים עַל־הַדָּלֶת (שופטים יט, כב), קוֹל דּוֹדִי דוֹפֵק (שיר השירים ה, ב), ענינם גם כן הדחיה והכות על הדלת. 

דקק  
עַד אֲשֶׁר־דַּק לְעָפָר (דברים ט, כא), פתח, וַיִּטְחַן עַד אֲשֶׁר־דָּ֑ק (שמות לב, כ), קמץ בעבור האתנח. תָּדוּשׁ הָרִים וְתָדֹק (ישעיה מא, טו), וּפָרָשָׁיו לֹֽא־יְדֻקֶּֽנּוּ (ישעיה כח, כט). והתאר דַּק מְחֻסְפָּס דַּק כַּכְּפֹר עַל־הָאָֽרֶץ (שמות טז, יד), קְטֹרֶת סַמִּים דַּקָּה (ויקרא טז, יב), קוֹל דְּמָמָה דַקָּֽה (מלכים א' יט, יב) וְדַקּוֹת בָּשָׂר (בראשית מא, ג), הַשִּׁבֳּלִים הַדַּקּוֹת (שם מא, ז). והפעל הכבד [הִפְעִיל] וַיִּשְׂרֹף אֶת־הַבָּמָה הֵדַק לְעָפָר (מלכים ב' כג, טו), וַֽהֲדִקּוֹת עַמִּים רַבִּים (מיכה ד, יג), וְשָֽׁחַקְתָּ מִמֶּנָּה הָדֵק (שמות ל, לו), כְּטִֽיט־חוּצוֹת אֲדִקֵּם (שמואל ב' כב, מג). וכתב רבי יעקב בן אלעזר הנפעל מזה כִּתַּת לְהֵדַק (דברי הימים ב' לד, ז), בצרי ופתח על משקל לְהֵחַלּוֹ. ויתכן היותו מן הכבד ומשפטו לְהַדֵּק כמו שכתבנו בחלק הדקדוק, הַנּוֹטֶה כַדֹּק שָׁמַיִם (ישעיה מ, כב), כקרום. וכן לפי דעתי אוֹ־דַק אוֹ תְּבַלֻּל בְּעֵינוֹ (ויקרא כא, כ), פירוש או שיהיה קרום, או תבלול בעינו. וכן אמרו רבותינו ז"ל (גיטין נו, ע"א). בדוקין שבעין. הֵן אִיִּים כַּדַּק יִטּֽוֹל (ישעיה מ, טו), כעפר דק יטול אותם. 
  
דקר  
וְהִבִּיטוּ אֵלַי אֵת אֲשֶׁר־דָּקָרוּ (זכריה יב, י), וַיִּדְקֹר אֶת־שְׁנֵיהֶם (במדבר כה, ח), וְדָקְרֵנִי בָהּ (שמואל א' לא, ד). והנפעל כָּל־הַנִּמְצָא יִדָּקֵר (ישעיה יג, טו). והפעול מן הפעל הכבד [פֻּעַל] אֲנָשִׁים מְדֻקָּרִים (ירמיה לז, י), וּמְדֻקָּרִים בְּחֽוּצוֹתֶֽיהָ (ירמיה נא, ד). והשם כְּמַדְקְרוֹת חָרֶב (משלי יב, יח), ענין כלם טעינת החרב [בלע"ז שטוקאד"ה ד"י ספאד"ה.].

דר  
וְדַר וְסֹחָֽרֶת (אסתר א' ו), רבותינו אמרו (מגילה יב, ע"א). שהיא אבן טובה שהיא בכרכי הים ודורה שמה הושיבה באמצע סעודה והאירה להם כצהרים. ומהם שאמרו כי לפיכך נקרא שם האבן דר שקורא דרור לכל בעלי סחורה כלומר שמעשירתן. 

דרר  
וּקְרָאתֶם דְּרוֹר (ויקרא כה, י), חופש, מָר־דְּרוֹר (שמות ל, כג), המור הטוב שהוא חפשי מן הזיוף והתערובות. וּדְרוֹר קֵן לָהּ (תהלים פד, ד), כַּדְּרוֹר לָעוּף (משלי כו, ב), שם עוף טמא, והוא שקורין בלע"ז אירונדל"א, ולפיכך נקראת דרור לפי שהיא מקננת בבתים מבלי פחד כאילו היא חפשית מבני אדם שלא ילכדוה. 

דרא  
וְהָיוּ דֵרָאוֹן לְכָל־בָּשָֽׂר (ישעיה סו, כד), פירוש מיאוס יהיו לכל בשר מראות אותם מרוב התולעת שבהם. וכן וְאֵלֶּה לַֽחֲרָפוֹת לְדִרְאוֹן עוֹלָֽם (דניאל יב, ב), ועקר מלת דראון היא תולעת מלשון רבותינו (פרה פרק ט,משנה ב). הדרי והכנה שבתבואה כשרה מפני שאין בה לחה, ויונתן תרגמו כשתי מלות די ראון מִיסַת חֲזֵינָא. 

דרב  
וּלְהַצִּיב הַדָּֽרְבָֽן (שמואל א' יג, כא). ועוד נכתבו בן ארבע אותיות.  

דרג  
בְּסֵתֶר הַמַּדְרֵגָה (שיר השירים ב, יד), וְנָֽפְלוּ הַמַּדְרֵגוֹת (יחזקאל לח, כ), תרגום וְלֹא־תַֽעֲלֶה בְמַֽעֲלֹת (שמות כ, כו) וְלָא תִסַּק בְּדַרְגִּין.

דרך  
אֲשֶׁר דָּֽרַךְ־בָּהּ (דברים א, לו), דָּרַךְ כּוֹכָב מִֽיַּֽעֲקֹב (במדבר כד, יז), אֲשֶׁר תִּדְרֹךְ כַּֽף־רַגְלְכֶם (יהושע א, ג). והפעל הנוסף [הִפְעִיל] והוא פעל עומד לֹֽא־הִדְרִיכֻוהוּ בְנֵי־שָׁחַץ (איוב כח, ח), כלומר לא דרכו בו, וְהִדְרִיךְ בַּנְּעָלִֽים (ישעיה יא, טו). ואשר הוא פועל יוצא יַדְרֵךְ עֲנָוִים בַּמִּשְׁפָּט (תהלים כה, ט), הַדְרִיכֵנִי בַֽאֲמִתֶּךָ (שם כה, ה), מְנוּחָה הִדְרִיכֻהוּ (שופטים כ, מג), פירוש ממנוחה הדריכוהו. וכן תרגום יונתן מִבֵּית נְיַחֲהוֹן טְרָדוּנוּן. ואפשר שיהיה וְהִדְרִיךְ בַּנְּעָלִֽים גם כן פעל יוצא. והשם דֶּרֶךְ הַמֶּלֶךְ נֵלֵךְ (במדבר כ, יז), בשש נקדות, וַיֵּלֶךְ בְּדֶרֶךְ אַחֵר וְלֹא־שָׁב בַּדֶּרֶךְ (מלכים א' יג, יא), זֶה הַדֶּרֶךְ לְכוּ בוֹ (ישעיה ל, כא), בַּדֶּרֶךְ אֲשֶׁר־בָּאתָ בָּֽהּ (שם לז, כט), וְהֽוֹדַעְתָּ לָהֶם אֶת־הַדֶּרֶךְ יֵלְכוּ בָהּ (שמות יח, כ), לַעֲשׂוֹת דַּרְכּֽוֹ (שופטים יז, ח), פירוש לַעֲשׂוֹת דַּרְכּֽוֹ מהם והלאה ולהתעכב שם, פֶּן־יֶאֱנַף וְתֹאבְדוּ דֶרֶךְ (תהלים ב, יב), פירוש תאבדו מצד הדרך, כלומר כי דרככם האבד כמו שאמר וְדֶרֶךְ רְשָׁעִים תֹּאבֵֽד (שם א, ו). ועל דרך הזה נֹבֶלֶת עָלֶהָ (ישעיה א, ל). שעליה נובלים, אָֽנֹכִי הֹלֵךְ בְּדֶרֶךְ כָּל־הָאָרֶץ (מלכים א' ב, ב), כמנהג. כִּֽי־הִשְׁחִית כָּל־בָּשָׂר אֶת־דַּרְכּוֹ עַל־הָאָֽרֶץ (בראשית ו, יב), מנהגו, כִּי־דֶרֶךְ נָשִׁים לִי (שם לא, לה), מנהג הנשים, והוא הנדות. וכן אֹרַח כַּנָּשִֽׁים (בראשית יח, יא), וּמַטֵּהוּ יִשָּֽׂא־עָלֶיךָ בְּדֶרֶךְ מִצְרָֽיִם (ישעיה י, כד), כמנהג מצרים כמו שהיו מכין אותך המצרים. וכן וּנְשָׂאוֹ בְּדֶרֶךְ מִצְרָֽיִם (שם י, כו), כמנהגו שעשה במצרים וידו הגדולה שהראה בהם. ופירוש וּנְשָׂאוֹ ישא אותו מעליך ויכלה אותו. או פירושו וּנְשָׂאוֹ על המטה שישא עליו מטהו כמו שעשה במצרים וכן פירוש ומטהו על הים מטהו יעורר עליו כמו שעורר אותו על הים בטביעת המצרים. והקבוץ עַל־דְּרָכִים יָשַׁבְתְּ לָהֶם (ירמיה ג, ב). וקבוץ השנים וְנֶעְקַשׁ דְּרָכַיִם יִפּוֹל בְּאֶחָֽת (משלי כה, יח), וְהָיָה אִם־לָמֹד יִלְמְדוּ אֶת־דַּֽרְכֵי עַמִּי לְהִשָּׁבֵעַ בִּשְׁמִי חַי־י"י (ירמיה יב, טז), הדל"ת מעמדרת בגעיא והמסורת עליו לית געיא. וְכִבַּדְתּוֹ מֵֽעֲשׂוֹת דְּרָכֶיךָ (ישעיה נח, יג), דְּרָכַי סִפַּרְתִּי וַֽתַּֽעֲנֵנִי (תהלים קיט, כו), וּדְרָכֶיךָ לַמְחוֹת מְלָכִֽין (משלי לא, ג), כלם ענין אחד, כי חפצי האדם ועסקיו ומה שישתדל בו הכל נקרא דרך. וכן המצות והעברות כמו שאמר אֶת־הַדֶּרֶךְ יֵלְכוּ בָהּ (שמות יח, כ), וְיֹאחֵז צַדִּיק דַּרְכּוֹ (איוב יז, י), כִּֽי־יוֹדֵעַ י"י דֶּרֶךְ צַדִּיקִים וְדֶרֶךְ רְשָׁעִים תֹּאבֵֽד (תהלים א, ו), ובתוספת מ"ם מִדְרַךְ כַּף־רָגֶל (דברים ב, ה), רצונו לומר דריסת הרגל. ובענין הזה תִּדְרְכִי נַפְשִׁי עֹֽז (שופטים ה, כא). חסר בי"ת השרות ופירושו תרמסי האויבים בעוז. כְּדֹרֵךְ בְּגַֽת (ישעיה סג, ב), אַתָּה תִדְרֹֽךְ־זַיִת וְלֹֽא־תָסוּךְ שֶׁמֶן וְתִירוֹשׁ וְלֹא תִשְׁתֶּה־יָּֽיִן (מיכה ו, טו), בחלם בקריאת בן אשר, ובקמץ חטף בקריאת בן נפתלי. דֹֽרְכִים גִּתּוֹת בַּשַּׁבָּת (נחמיה יג, טו). והכבד [הִפְעִיל] כְּגֹרֶן עֵת הִדְרִיכָהּ (ירמיה נא, לג). והוא מקור והחירק מקום פתח ענינם הדריסה והדישה. וכן דָּרַכְתָּ בַיָּם סוּסֶיךָ חֹמֶר מַיִם רַבִּֽים (חבקוק ג, טו), ופירוש הפסוק דָּרַכְתָּ בַיָּם סוּסֶיךָ כמו כן דרכו בחמר מים רבים. או פירושו דרכה בים על סוסיך והם העננים. ובענין משיכת הקשת ונטותו דָּרַךְ קַשְׁתּוֹ (איכה ב, ד), אֶֽל־יִדְרֹךְ הַדֹּרֵךְ קַשְׁתֹּו (ירמיה נא, ג), וְכָל־קַשְּׁתֹתָיו דְּרֻכוֹת (ישעיה ה, כח). ולפי שבמשיכת הקשת ימשך גם כן החץ לזה אמר יִדְרֹךְ חִצָּו [חִצָּיו] (תהלים נח, ח), דָּרְכוּ חִצָּם דָּבָר מָֽר (שם סד, ד). והפעל הכבד [הִפְעִיל] וַֽיַּדְרְכוּ אֶת־לְשׁוֹנָם (ירמיה ט, ב), משפטו וידריכו. 

דרם  
וְדָרוֹם יְרָֽשָׁה (דברים לג, כג), הוא התימן והוא הנגב כי בלשונות אלה נקרא. 

דרשׁ  
דָּרשׁ דָּרַשׁ מֹשֶׁה (ויקרא י, טז), וְדָרְשׁוּ מֵֽחָרְבוֹתֵיהֶֽם (תהלים קט, י). וכתב רבי יעקב בן אלעור כי בספר הלאלי כתוב עליו לית כותיה חטף.  וגם [ר' שמואל] הנגיד ז"ל כתב שמצאו ברוב הספרים חטף. דְּרוּשִׁים לְכָל־חֶפְצֵיהֶֽם (שם קיא, ב), וְדָֽרַשְׁתָּ וְחָֽקַרְתָּ (דברים יג, מג), תִּדְרֽוֹשׁ־רִשְׁעוֹ בַל־תִּמְצָֽא (תהלים י, טו), בחולם בקריאת בן אשר ובקמץ חטף בקריאת בן נפתלי. לְדַרְיוֹשׁ הַדָּבָֽר (עזרא י, טז), נוספת בו היו"ד ומשפטו לדרש, וַתֵּלֶךְ לִדְרשׁ אֶת י"י (בראשית כה, כב). והנפעל וְגַם־דָּמוֹ הִנֵּה נִדְרָֽשׁ (שם מב, כב), נִדְרַשְׁתִּי לְלוֹא שָׁאָלוּ (ישעיה סה, א), הַֽאִדָּרשׁ אִדָּרֵשׁ לָהֶֽם (יחזקאל יד, ג), האל"ף תמורת ה"א ומשפטו ההדרש אדרש. ורבי יהודה כתב כי אל"ף האדרש למדבר והדגש לחסרון תי"ו התפעל. ונכון הוא. ובא האדרש אדרש כפול לחוזק הדבר כמו הַֽאַכֶּה אַכֶּה אָבִֽי (מלכים ב' ו, כא). ופירוש נִדְרַשְׁתִּי לְלוֹא שָׁאָלוּ נמצאתי ונזדמנתי, דְּרוּשִׁים לְכָל־חֶפְצֵיהֶֽם מזומנים ונמצאים לכל החפצים בהם. והשם בְּמִדְרַשׁ הַנָּבִיא עִדּֽוֹ (דברי הימים ב' יג, כב), שידרשהו הדורש שמה כי הדברים מזומנים בו. וכן עַל־מִדְרַשׁ סֵפֶר הַמְּלָכִים (שם ב' כד, כז), ספר שמזומנים בו דברי המלכים והדורש ימצא שם. 

דשׁא  
דָֽשְׁאוּ נְאוֹת מִדְבָּר (יואל ב, כב), והפעל הנוסף [הִפְעִיל] תַּֽדְשֵׁא הָאָרֶץ דֶּשֶׁא (בראשית א, יא), כִּשְׂעִירִם עֲלֵי־דֶשֶׁא (דברים לב, ב), בשש נקודות. והוא נקרא כן בתחלת צאתו וכשיגדל יקרא עשב כי שם דשא הוא שם תחלת הפעולה בעשב לפיכך בא ממנו פעולה כמו מן צמח ולא בא כן מן עשב. ויש מפרשים מזה כִּי תָפוּשׁיּ [תָפוּשׁוּ] כְּעֶגְלָה דָשָׁה (ירמיה ג, יא), ומשפטו דְּשָׁאָה בפלס חֲכָמָה, ונגרעה הה"א כמו שנגרעה ממלת שֶׁיֹּצָא מִלִּפְנֵי הַשַּׁלִּֽיט (קהלת י, ה), שמשפטו שיוצאה. ורבי יונה הרחיק זה הפירוש בעבור כי היה לו לומר דְּשֵׁאָה בצרי השי"ן כמו מְלֵאָה, צְמֵאָה. וגם אין המלה נכתבה אצלו באל"ף כי אם בה"א. וכן נמצא במקצת ספרים. וכבר כתבנוהו בשרש דוש. 

דשׁן  
וְאָכַל וְשָׂבַע וְדָשֵׁן (דברים לא, כ), פועל עובר וְהָיָה דָשֵׁן וְשָׁמֵן (ישעיה ל, כג), תאר, דְּשֵׁנִים וְרַֽעֲנַנִּים יִהְיֽוּ (תהלים צב, טו), וַיִּֽשְׁתַּֽחֲווּ כָּֽל־דִּשְׁנֵי־אֶרֶץ (שם כב, ל). והשם וְתִתְעַנַּג בַּדֶּשֶׁן נַפְשְׁכֶֽם (ישעיה נה, ב), בשש נקודות, הֶֽחֳדַלְתִּי אֶת־דִּשְׁנִי (שופטים ט, ט), כבר זכרנו דקדוק החדלתי בחלק הדקדוק במקומו. והכבד [פִּעֵל] דִּשַּׁנְתָּ בַשֶּׁמֶן רֹאשִׁי (תהלים כג, ה), שְׁמוּעָה טוֹבָה תְּדַשֶּׁן־עָֽצֶם (משלי טו, ל). ושלא נזכר פועלו ממנו [פֻּעַל] נֶֽפֶשׁ־בְּרָכָה תְדֻשָּׁן (שם יא, כה), וַֽעֲפָרָם מֵחֵלֶב יְדֻשָּֽׁן (ישעיה לד, ז). ומלה מורכבת מהנפעל והתפעל הֻדַּשְׁנָה מֵחֵלֶב (שם לד, ו). וענין אחר אֶל־שֶׁפֶךְ הַדֶּשֶׁן (ויקרא ד, יב), בשש נקודות והוא האפר, וְכָל־הָעֵמֶק הַפְּגָרִים וְהַדֶּשֶׁן (ירמיה לא, לט). פירוש מקום שפך הדשן שהיה חוץ לירושלים אומר שיהיה אותו המקום נוסף בעיר לעתיד. ופירוש וְכָל־הָעֵמֶק הַפְּגָרִים תרגם יונתן וְכָל מֵישְׁרָא אֲתַר דִנְפָלוּ תַמָן פִּגְרֵי מַשִׁרְיַת אַתּוּרָאָה. רצה לומר כי כל אותו העמק יהיה תוספת העיר וכל השדמות עד נחל קדרון. והנה לא תרגם והדשן או תרגם אותו משרית אתורא לפי שהיו דשנים ושמנים כמו שנאמר עליו וּמִשְׁמַן בְּשָׂרוֹ יֵרָזֶֽה (ישעיה יז, ד). והפעל הכבד ממנו [פִּעֵל] וְדִשְּׁנוּ אֶת־הַמִּזְבֵּחַ (במדבר ד, יג), יסירו דשנו, וְעָשִׂיתָ סִּֽירֹתָיו לְדַשְּׁנוֹ (שמות כז, ג). וְעוֹלָתְךָ יְדַשְּׁנֶה סֶֽלָה (תהלים כ, ד) הה"א נוסף כה"א וָאֶקְרָאֶה לְךָ (שמואל א' כד, טו). ופירוש ישימה דשן, כלומר שיוריד אשו מן השמים לאכלה ולקבלה ברצון.

דת  
לִפְנֵי כָּל־יֹדְעֵי דָּת וָדִֽין (אסתר א, יג), וְאֶת־דָּתֵי הַמֶּלֶךְ (שם ג, ח), וְדָתֵיהֶם שֹׁנוֹת (שם ג, ח), לַֽעֲשׂוֹת כְּדַת הַיּוֹם (שם ט, יג), וְהַדָּת נִתְּנָה בְּשׁוּשַׁן הַבִּירָה (שם ג, טו), אֲשֶׁר לֹֽא־כַדָּת (שם ד, טז), ענין הכל התורה והחוק. 

ואשר הם בני ארבע אותיות

דמשׁק  
בִּפְאַת מִטָּה וּבִדְמֶשֶׁק עָֽרֶשׂ (עמוס ג, יב), פירושו לפי מקומו כמו בפאת מטה כי אין לו חבר. או תהיה המלה מורכבת משתי מלות בְּדֵי מֶשֶׁק ויהיה משק מן שקק וענינו מן שוק כלומר באחד מכרעי המטה ודי הוא מלה נוספת כמו בְּדֵי שֹׁפָר (איוב לט, כה), בְּדֵי־רִיק (ירמיה נא, נח), בְּדֵי־אֵשׁ (שם), שהוא כמו בשופר, בריק, באש.

דרבן  
וּלְהַצִּיב הַדָּֽרְבָֽן (שמואל א' יג, כא), כולו קמוץ לבן נפתלי ולבן אשר הבי"ת בפתח והדל"ת לשניהם מעמדת בגעיא. ובא הקבוץ במשקל אחר דִּבְרֵי חֲכָמִים כַּדָּרְבֹנוֹת (קהלת יב, יא), הוא המחט התקוע בראש עץ שטוענין בו השורים בעת החרישה. והמחט יקרא דרבן והעץ יקרא מלמד. וכן אמרו במשנה (כלים פרק ט, משנה ו), מלמד שבלע את הדרבן, כלומר שנבלע אותו המחט התקוע בעץ בתוכו.

דרדר  
וְקוֹץ וְדַרְדַּר (בראשית ג, יח), כולו פתח והוא מין ממיני הקוצים. ובבראשית רבה (פרשה כא) קוץ זה עכבית דרדר זה קנדם שהוא עשוי דרין דרין. ופירש בעל הערוך (בשרש עכביות) קנדם בלע"ז קרדו"ז.

ואשר הוא בן חמש אותיות

דרכמן  
דַּרְכְּמוֹנִים שֵׁשׁ־רִבֹּאות (עזרא ב, סט), וכן לַֽאֲדַרְכֹנִים אָלֶף (שם ח, כז). והאל"ף נוספת. והוא מטבע ידוע אצלם באורחו הזמן. וכבר זכרנו אותו באות האל"ף בן ארבע אותיות ואפשר גם כן שהנוני"ן נוספות. 

נשלמה אות הדלי"ת
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

אות הה"א

הה    הא    הבל    הבן    הבר    הגה    הגן    הדד    הדה    הדך    הדם    הדס    הדף    הדר    הו   הוא    הוד    הוה    הוי    הון    הזה    הי    היא    היה    היך    הים    הין    הכל    הכר    הלל    הלא    הלה    הלך    הלם    הם    המם    המה    המל    המן    המס    המר    הן    הסה    הפך    הצן    הרר    הרג    הרה    הרס    התת    התל    הבהב 

הה  
הֵילִילוּ הָהּ לַיּֽוֹם (יחזקאל ל, ב). והוסיפו בו האל"ף ברוב דבריהם ואמרו אֲהָהּ לַיּוֹם (יואל א, טו), וָֽאֹמַר אֲהָהּ י"י אלהים (יחזקאל ד, יד). והיא קריאה כך על הצער ועל הדאגה.

הא  
הֵֽא־לָכֶם זֶרַע (בראשית מז, כג), וְגַם־אֲנִי הֵא דַּרְכֵּךְ בְּרֹאשׁ נָתַתִּי (יחזקאל טז, מג), כמו הנה. 

הבל  
וַיֵּלְכוּ אַֽחֲרֵי הַהֶבֶל וַיֶּהְבָּלוּ (ירמיה ב, ה) והפעל הנוסף [פֻּעַל] מַהְבִּלִים הֵמָּה אֶתְכֶם (שם כג, טז). והשם אַֽחֲרֵי הַהֶבֶל (שם ב, ה), הֶבֶל הֵמָּה (שם י, מג), בשש נקדות. ומשקל אחר הֲבֵל הֲבָלִים (קהלת א, ב). והוא דבר שאינו כלום. וכן קראו רבותינו (שבת פח, ע"ב) לאיד היוצא מהפה בהבל פיו הבל תינוקות (שם קיט, ע"ב) כי הוא דבר המתבטל ותכלה במהרה. 

הבן  
קַרְנוֹת שֵׁן וְהָובְנִים [וְהָבְנִים] (יחזקאל כז, טו), הם חיות שעושין מלאכה מהעצם שלהן או מהקרנות כמו שעושין מעצם הפיל שהוא השן. ויש מפרשים אותו העץ שקורין אבנוס [יבנים] והתרגום אמר וְשֵׁן דְפִיל וְטַוְסִין. והוא העוף שנודע לנו בדברי רבותינו באמרם (חולין קטו, ע"א) קריבו ליה ריש טווסא בחלבא ולא אכל. ועוד אמרו (בבא קמא נה, ע"ב) תרנגול ופסיוני וטווס כלאים זה בזה, והוא שקורין לו בלע"ז פוו"ן. ואפשר שיעשו מלאכה מעצם שלהם וכן בלשון ערבי נקרא טאוו"ס. 
    
הבר  
הֹֽבְרֵו [הֹבְרֵי] שָׁמַיִם (ישעיה מז, יג), הם החוזים בכוכבים כמו שפירש אחריו ודומה לו בלשון ערבי שקורין לחתוך הדבר אלהבר"ם והחוזים בכוכבים מחתכים הדבר וגוזרים אותו על פי הכוכבים.

הגה  
וְהָגִיתִי בְכָל־פָּעֳלֶךָ (תהלים עז, יא), לֹֽא־יֶהְגּוּ בִּגְרוֹנָֽם (שם קטו, ז), וּלְשׁוֹנִי אִם־יֶהְגֶּה רְמִיָּֽה (איוב כז, ד), כַּֽאֲשֶׁר יֶהְגֶּה הָֽאַרְיֵה (ישעיה לא, ד), כִּֽי־אֱמֶת יֶהְגֶּה חִכִּי (משלי ח, ז), וְכַיּוֹנִים הָגֹה נֶהְגֶּה (ישעיה נט, יא), יֶהְגוּ־רִֽיק (תהלים ב, א), הֹרוֹ וְהֹגוֹ מִלֵּב דִּבְרֵי־שָֽׁקֶר(ישעיה נט, יג), מקור. ובא בחלם הה"א לזווג המלות כי הרו בחולם על המשפט כי הוא מן יָרָה והיא כמו וּלְהוֹרֹת אֶת־בְּנֵי יִשְׂרָאֵל (ויקרא י, יא), ובא וְהֹגוֹ כמו כן בחלם לזווג המלות כמו אֶת־מוֹצָֽאֲךָ וְאֶת־מֹבָואֶךָ [מוֹבָאֶךָ] (שמואל ב' ג, כה), כן כתבו אדוני אבי ז"ל. והפעל הנוסף [הִפְעִיל] הַֽמְצַפְצְפִים וְהַמַּהְגִּים (ישעיה  ח, יט). והשם וְהֶגֶה מִפִּיו יֵצֵֽא (איוב לז, ב), כִּלִּינוּ שָׁנֵינוּ כְמוֹ־הֶֽגֶה (תהלים צ, ט), קִנִים וָהֶגֶה וָהִֽי (יחזקאל ב, י), והוא בשש נקדות. ומשקל אחר הִגָּיוֹן סֶֽלָה (תהלים ט, יז), וְהֶגְיוֹן לִבִּי לְפָנֶיךָ (שם יט, טו).  ומשקל אחר, בהכפל עי"ן הפעל בִּינָה הֲגִֽיגִי (שם ה, ב). ומשקל אחר, וְהָגוּת לִבִּי תְבוּנֽוֹת (שם מט, ד), ענין הכל דבור וצפצוף הפה. וכתב אדני אבי עליו השלום כי הכל הוא לשון גמגום וצפצוף ואין בו לשון קריאה ודבור כי פירוש וּֽבְתוֹרָתוֹ יֶהְגֶּה (תהלים א, ב), כל כך יהיה קורא בתורה עד שבכל שעה אפילו שלא בשעת קריאה יצאו הדברים על פיו ויופיעו משפתיו. ויורה על זה וְכַיּוֹנִים הָגֹה נֶהְגֶּה (ישעיה נט, יא), כי היא ענין הצפצוף והוא כקול יללה. וכן קִנִים וָהֶגֶה (יחזקאל ב, י). וענין אחר הָגָה בְּרוּחוֹ הַקָּשָׁה (ישעיה כז, ח), הָגוֹ סִיגִים מִכָּסֶף (משלי כה, ד), הָגוֹ רָשָׁע לִפְנֵי־מֶלֶךְ (שם כה, ה), ענין הסרה. ואדוני אבי ז"ל כתב מזה השרש והענין כַּֽאֲשֶׁר הֹגָּה מִן־הַֽמְסִלָּה (שמואל ב' כ, יג), והוא שלא נזכר פועלו מן המרובע.

הגן  
דֶּרֶךְ בִּפְנֵי הַגְּדֶרֶת הֲגִינָה (יחזקאל מב, יב), פירש רבי יונה דרך נכונה וישרה, ורבותינו ז"ל נשתמשו הרבה בזה הלשון באמרם (חולין מ, ע"ב), דבר הגון, עשה שלא כהוגן (עבודה זרה נה, ע"א), ויונתן תרגם אוֹרַח קֳדָם דוּכַן לֵיוָאַי. 

הדד  
הֵידָד הִשְׁבַּֽתִּי (ישעיה טז, י), הֵידָד כְּדֹֽרְכִים יַֽעֲנֶה (ירמיה כה, ל), מלה שהיא קריאת הדורכים כך לזרז עצמם. ואפשר שיהיה מהענין הזה וְלֹא־הֵד הָרִֽים (יחזקאל ז, ז), ופירושו כמו שאמר קרוב היום מהומה פירוש היום יום מהומה ולא תדמה להומה הרים וסלעים כשאדם נותן קולו שם שהוא קול גדול כי יותר גדולה תהיה הומה זאת. ויש מפרשים הקול היוצא בין ההרים כשאדם נותן קולו שם שילך אותו הקול עד מקום כלותו וישוב לאחור וישמע הקול ההוא בעצמו ואותו הקול נקרא הד הרים, ויונתן תרגם וְלֵית לְאִשְׁתֵּיזָבָא בִּמְצָדֵי טוּרַיָא [ובלע"ז אֵיק"וֹ]. 

הדה  
גָּמוּל יָדוֹ הָדָֽה (ישעיהי א, ח), ענינו פשט. ורבי יהודה אמר כי הה"א תמורת יו"ד מן יְדוּ אֵלֶיהָ (ירמיה נ, יד). 

הדך   
וַֽהֲדֹךְ רְשָׁעִים תַּחְתָּֽם (איוב מ, יב), פירוש רמוס הרשעים במקומם. 

הדם  
וְהָאָרֶץ הֲדֹם רַגְלָי (ישעיה סו, א), עַד־אָשִׁית אֹיְבֶיךָ הֲדֹם לְרַגְלֶֽיךָ (תהלים קי, א), הוא שרפרף הכסא. 

הדס  
וַֽהֲדַס וְעֵץ שָׁמֶן (ישעיה מא, יט), תְַחַת [וְתַחַת] הַסִּרְפָּד יַֽעֲלֶה הֲדַ֑ס (שם נה, יג), פתח באתנח, וְהוּא עֹמֵד בֵּין הַֽהֲדַסִּים אֲשֶׁר בַּמְּצֻלָה (זכריה א, ח), ידוע.

הדף  
וְאִם־בְּפֶתַע בְּלֹֽא־אֵיבָה הֲדָפוֹ (במדבר לה, כב), יַעַן בְּצַד וּבְכָתֵף תֶּהְדֹּפוּ (יחזקאל לד, כא), וַֽהֲדַפְתִּיךָ מִמַּצָּבֶךָ (ישעיה כב, יט), וְהַוַּת רְשָׁעִים יֶֽהְדֹּֽף (משלי י, ג), מצאתי במקצת הספרים המדוייקים היו"ד בסגול ובמקצתם בפתח. לַֽהֲדֹף אֶת־כָּל־אֹֽיְבֶיךָ (דברים ו, יט), כלם ענין דחיפה.

הדר  
וְהָֽדַרְתָּ פְּנֵי זָקֵן (ויקרא יט, לב), וְדָל לֹא תֶהְדַּר בְּרִיבֽוֹ (שמות כג, ג), הָדוּר בִּלְבוּשׁוֹ (ישעיה סג, א). והתאר פְּרִי עֵץ הָדָר (ויקרא כג, מ), והשם הֽוֹד־וְהָדָר לְפָנָיו (תהלים צו, ו). ומשקל אחר מַֽעֲבִיר נוֹגֵשׂ הֶדֶר מַלְכוּת (דניאל יא, כ), בשש נקודות. והקבוץ הֲדָרִים  בְּֽהַדְרֵי־קֹדֶשׁ מֵרֶחֶם מִשְׁחָר (תהלים קי, ג). ועם ה"א הנקבה  הַדְרָה, והסמוך בְּהַדְרַת־קֹדֶשׁ (תהלים כט, ב), בְּרָב־עָם הַדְרַת־מֶלֶךְ (משלי יד, כח), או יהיה הֲדֵרָה בפלס שְׁלֵמָה כי הסמוך בשני המשקלים שוה. והנפעל פְּנֵי זְקֵנִים לֹא נֶהְדָּֽרוּ (איכה ה, יב). וההתפעל אַל־תִּתְהַדַּר לִפְנֵי־מֶלֶךְ (משלי כה, ו), ענין התנאות והתיפות והראות סבר פנים יפות. וַֽהֲדוּרִים אֲֽוַשֵּׁר [אֲֽיַשֵּׁר] (ישעיה מה, ב), דרכים המעוקלים והמסובבים. ודומה למה שאמרו רבותינו (חולין קיג, ע"א), הדרא דכנתא, בני מעים שהם מעוקלים ומסובבים סביב סביב. 

הו   
וּבְכָל־חוּצוֹת יֹאמְרוּ הוֹ־הוֹ (עמוס ה, טז), קריאת האבל והצער [ובלע"ז אוֹיְימֵ"י אוֹיְימֵ"י].

הוא  
הוּא הַדָּבָר (דברים יח, כב), כנוי לנסתר.

הוד  
הוֹד וְהָדָר לָבָֽשְׁתָּ (תהלים קד, א), הוֹדוֹ עַל־אֶרֶץ וְשָׁמָֽיִם (שם קמח, יג), הוֹד נַחְרוֹ אֵימָֽה (איוב לט, כ), וְלֹא־נָֽתְנוּ עָלָיו הוֹד מַלְכוּת (דניאל יא, כא), כְּסוּס הוֹדוֹ בַּמִּלְחָמָֽה (זכריה י, ג), וְהֽוּא־יִשָּׂא הוֹד וְיָשַׁב וּמָשַׁל (שם ו, יג), וְנָֽתַתָּה מֵהֽוֹדְךָ עָלָיו (במדבר כז, כ), הוֹי אָדוֹן וְהוֹי הֹדֹֽה (ירמיה כב, יח), וִיהִי כַזַּיִת הוֹדוֹ (הושע יד, ז), ענין כולם הכח וההדר. ורבי יונה הכניס בענין הזה וְלֹא־הֵד הָרִֽים (יחזקאל ז, ז), וכבר זכרנוהו בשרש הָדַד.

הוה  
וְאַתָּה הוֶֹה לָהֶם לְמֶלֶךְ (נחמיה ו, ו), כִּי מֶֽה־הוֶֹה לָֽאָדָם (קהלת ב, כב) הֱוֵה גְבִיר לְאַחֶיךָ (בראשית כז, כט), מְקוֹם שֶׁיִּפּוֹל הָעֵץ שָׁם יְהֽוּא (קהלת יא, ג), משפטו יֶהְוֶא ובאה הו"ו נחה כו"ו וַיִּשְׁתַּחוּ. כִּי לַשֶּׁלֶג יֹאמַר הֱוֵא אָרֶץ (איוב לז, ו), האל"ף תמורת ה"א. ואפשר שיהיה הו"ו בשרש הזה תמורת היו"ד בשרש הָיָה או יהיו שנים שרשים ועל כל פנים הענין אחד. וענין אחר הוָֹה עַל־הוָֹה (יחזקאל ז, כו). ומשקל אחר וַיִּבְטַח בְּרֹב עָשְׁרוֹ יָעֹז בְּהַוָּתֽוֹ (תהלים נב, ט), וְהַוַּת רְשָׁעִים יֶֽהְדֹּֽף (משלי י, ג), הַוַּת נַפְשׁוֹ הוּא וַיְעַבְּתֽוּהָ (מיכה ז, ג), וְהַיָּתִי [וְהַוָּתִי] בְּֽמֹאזְנַיִם יִשְׂאוּ־יָֽחַד (איוב ו, ב). והקבוץ הַוּוֹת בקרבה (תהלים גה, יב), עַד יַֽעֲבֹר הַוּֽוֹת (תהלים נז, ב), הַוּוֹת תַּחְשֹׁב לְשׁוֹנֶךָ (תהלים נב, ד), פירוש תחשוב בלבך ותוציא בלשונך. ופירוש יעז בהותו ברעתו שעושה לאחרים. ענין כלם והדומה להם שבר וענינים רעים. ורבינו סעדיה פירש בהותו בממונו, וחוא מענין הראשון כלומר בממון ההוה לו. ויתכן להיות כמוהו וְהַוַּת רְשָׁעִים יֶֽהְדֹּֽף (משלי י, ג), הפך מה שאמר לֹֽא־יַרְעִיב י"י נֶפֶשׁ צַדִּיק (שם). ואפשר להיות מן השרש הוה והענין הזה תְּהֽוֹתְתוּ עַל־אִישׁ (תהלים סב, ד).

הוי  
הוֹי אָחִי וְהוֹי אָחוֹת (ירמיה כב, יח), הוֹי אַשּׁוּר שֵׁבֶט אַפִּי (ישעיה י, ה), הוֹי מֹשְׁכֵי הֶֽעָוֹן (שם ה, יח), הוֹי גּוֹי חֹטֵא (שם א, ד), הוֹי גִּבּוֹרִים לִשְׁתּוֹת יָיִן (שם ה, כב), הוֹי הָאֹֽמְרִים לָרַע טוֹב וְלַטּוֹב רָע (שם ה, כ) וחסרו היו"ד ואמרו וּבְכָל־חוּצוֹת יֹאמְרוּ הוֹ־הוֹ (עמוס ה, טז). וכבר זכרנוהו שרש בפני עצמו. וענין המלה הזאת קריאת אבל והספד וצער כמו אוי. ויש שהם לקריאה לא על אבל הוֹי הוֹי וְנֻסוּ מֵאֶרֶץ צָפוֹן (זכריה ב, י), הוֹי צִיּוֹן הִמָּֽלְטִי (שם ב, יא). ואפשר שיהיה כמותם הוֹי אַשּׁוּר שֵׁבֶט אַפִּי (ישעיה י, ה).

הון  
כָּל־הוֹן יָקָר וְנָעִֽים (משלי כד, ד), תִּמְכֹּר עַמְּךָ בְלֹא־הוֹן (תהלים מד, יג). והקבוץ בְּרֹב הוֹנַיִךְ וּמַֽעֲרָבַיִךְ (יחזקאל כו, לג), ענינם רבוי ממון, לֹֽא־אָמְרוּ הֽוֹן (משלי ל, טו), לא אמרו הרבה ודי.

הזה  
הֹזִים שֹֽׁכְבִים (ישעיה נו, י), ישנים. וכן אמר המתרגם נַיְמִין שָׁכְבִין.  וקצת מהמפרשים פירשו המדברים בשינה דברי תהו ובקצת החלאים (והוא שקורין לו בלע"ז פרלא"ר איי"ן סוניי"ו) ובלשוןי ערבי [האדון] הדיא"ן הדל"ת רפה במקום הזי"ן בעברי.

הי  
קִנִים וָהֶגֶה וָהִֽי (יחזקאל ב, י). ואפשר ששרש המלה הִיא והוא לשון מספד. ויש מפרשים כמוהו הִיא בְּכָל־נְשִׂיאֵי יִשְׂרָאֵל (יחזקאל כא, יז).

היא  
הִוא הָֽאִשָּׁה (בראשית כד, מד), כנוי לנקבה הנסתרת.

היה  
הֽוּא־הָיָה גִּבֹּר־צַיִד(בראשית י, ט), אִם עָבַרְתָּ אִתִּי וְהָיִתָ עָלַי לְמַשָּֽׂא (שמואל ב' טו, לג). חסר יו"ד אשר היא במקום למ"ד הפעל מהמכתב. והמסורת עליו לית חסר. וכן וְהָיִתָה לִּי לִֽישׁוּעָה (שם ב' י, יא), חסר היו"ד אשר במקום למ"ד הפעל. ולפי שהוא כתב בה"א באחרונה לא כללו בעל המסורת בחסר. והמסרה הנכונה על והית עלי למשֹא לית חסר דחסר. אֲנִי אֶֽהְיֶה־לּוֹ לְאָב (שם ב' ז, יד), הִנֵּה יַד־י"י הוֹיָה (שמות ט, ג), אַתְּ הֲיִי לְאַלְפֵי רְבָבָה (בראשית כד, ס), תְּהִי נָא אָלָה בֵּֽינוֹתֵינוּ בֵּינֵינוּ וּבֵינֶךָ (שם כו, כח), מִי זֶה אָמַר וַתֶּהִי (איכה ג, לז), וַיֹּאמֶר אֱלֹהִים יְהִי־אוֹר וַֽיְהִי־אֽוֹר (בראשית א, ג). והנפעל נִֽהְיָה הַדָּבָר הַזֶּה (מלכים א' א, כז), הֲנִֽהְיָה כַּדָּבָר הַגָּדוֹל הַזֶּה (דברים ד, לב), ענינם ידוע. וענין אחר נִֽהְיֵיתִי וְנֶֽחֱלֵיתִי (דניאל ח, כז), וּשְׁנָתוֹ נִֽהְיְתָה עָלָֽיו (שם ב, א), תַּֽאֲוָה נִהְיָה תֶּעֱרַב לְנָפֶשׁ (משלי יג, יט), ענין שבר. ופירוש נִֽהְיְתָה עָלָֽיו נשתבשה הפך וּשְׁנָתִי עָרְבָה לִּֽי (ירמיה לא, כה). ויש מפרשים מוה הענין וְחָלִיתִי וְהָיִיתִי כְּאַחַד הָאָדָֽם (שופטים טז, ז), וַֽיְהִי דָּֽנִיֵּאל עַד־שְׁנַת אַחַת לְכוֹרֶשׁ הַמֶּֽלֶךְ (דניאל א, כא), וּשְׁנֵי אֲנָשִׁים שָׂרֵי־גְדוּדִים הָיוּ בֶן־שָׁאוּל (שמואל ב' ד, ב), כלומר שברו והמיתו אותו. ואין צורך להוציאם מענינם. כי פירוש וַֽיְהִי דָּֽנִיֵּאל שהיה בבבל עד שנת אחת כורש המלך, ופירוש הָיוּ בֶן־שָׁאוּל יהיו עם בן שׁאול וכן תרגום יונתן הֲווֹ עִם בַּר שָׁאוּל כלומר שהיו עמו כבר ונפרדו ממנו ועתה באו בביתו במרמה כלוקחי חטים והרגוהו. ויש מפרשים תַּֽאֲוָה נִהְיָה מהענין הראשון, ופירוש תאוה נהיה בזמנה תערב לנפש, ולפיכך תועבת כסילים סור מרע לפי שתבא להם תאותם.

היך  
וְהֵיךְ יוּכַל עֶבֶד אֲדֹנִי זֶה (דניאל י, יז), הֵיךְ אָבִיא אֵלַי אֵת אֲרוֹן הָֽאֱלֹהִֽים (דברי הימים א' יג, יב), הה"א תמורת אל"ף איך.

הים  
וְהָמָם מְהוּמָה גְדֹלָה (דברים ז, כג), משפטו הִימָם והמ"ם האחרונה סימן הרבים. והאות כי המ"ם הראשונה קמוצה כדרך כל פְּעָלָם ואלו היתה שרש היתה פתוחה כדרך כל פָּעַל. והשם מְהוּמָה גְדֹלָה (שם ז, כג), כִּֽי־הָֽיְתָה מְהֽוּמַת־מָוֶת (שמואל א' ה, יא), ענינו כענין שבר. וענין אחר הפעל הנוסף [הִפְעִיל] אָרִיד בְּשִׂיחִי וְאָהִֽימָה (תהלים נה, ג) תְּהִימֶנָה מֵֽאָדָֽם (מיכה ב, יב). והנפעל וַתֵּהֹם כָּל־הָעִיר (רות א, יט), ענינם ענין המיה ושאון.

הין  
וַתָּהִינוּ לַֽעֲלֹת הָהָֽרָה (דברים א, מא), ענינו ותאבו. והוא לקוח ממלח הֵן כלומר שאמרתם הן. וענין אחר שְׁלִשִׁית הַהִֽין (במדבר טו, ו), והיא המדה שהיתה אצלם שהיא שנים עשר לוג, והלוג ששה בצים. והיא מדת הלח.

הכל  
לַֽהֵיכָל וְלַדְּבִיר (מלכים א' ו, ה), וְהֵיכָל תִּוָּסֵֽד (ישעיה מד, כח), היו"ד למשך. ואפשר שהוא בן ארבע אותיות. והקבוץ וַיִּבֶן הֵֽיכָלוֹת (הושע ח, יד). והקבוץ בלשון זכרים וְהִיא בְּהֵיכְלֵי מֶֽלֶךְ (משלי ל, כח), וְתַנִּים בְּהֵיכְלֵי עֹנֶג (ישעיה יג, כב), ענינם ארמון. הֵיכַל י"י הֵיכַל י"י הֵיכַל י"י הֵֽמָּה (ירמיה ז, ד), תרגם יונתן לָא תִתְרַחֲצוּן לְכוֹן עַל פִּתְגָמֵי נְבִיֵי שִׁקְרָא דְאָמְרִין קֳדָם הֵיכְלָא דַייָ אַתּוּן פָּלְחִין קֳדָם הֵיכְלָא דַייָ אַתּוּן דָבְחִין קֳדָם הֵיכְלָא דַייָ אַתּוּן סָגְדִין תְּלַת זִמְנִין בְּשַׁתָּא אַתּוּן מִתְחַזָן קֳדָמוֹהִי. ואדוני אבי ז"ל פירש הפסוק כן אל תבטחו על דברי שקר שאתם אומרים היכל י"י המה לא יחריב היכליו. ואמר שלשה פעמים הֵיכַל לפי שהיו שלשה בתים אולם והֵיכָל וְלַדְּבִיר והנביא היה עונה להם ארץ ארץ ארץ הרי הם חשובים לפני כארץ. ונקראו כל השלשה בתים היכל לפי שההיכל היה הבית הגדול שבשלשתם. וכן אמר וּבָנוּ בְּהֵיכַל י"י (זכריה ו, טו), אֲשֶׁר־יֻסַּד הֵיכַֽל־י"י (חגי ב, יח), רצה לומר כל הבתים של בית המקדש.

הכר  
לֹֽא־תֵבֹשׁוּ תַּהְכְּרוּ־לִֽי (איוב יט, ג), ענינו תתמהו לי. וכתב רבי יונה כי הוא דומה ללשון הערב שאומר בו על התמיהה הגדולה הכ"ר. ואדוני אבי עליו השלום כתב הַכָּרַת פְּנֵיהֶם (ישעיה ג, ט) מזה השרש ופירושו מצחת פניהם כלומר עזות הפנים ומצח שיש להם. וכן פירש תַּהְכְּרוּ־לִֽי תעיזו פניכם לי ולא תבושו ואמר כי בלשון ערבי הכ"ר עזות פנים [ובלע"ז ספאצד"ו]. 

הלל  
שֶׁבַע בַּיּוֹם הִלַּלְתִּיךָ (תהלים קיט, קסד), [פִּעֵל] כִּֽי־הִלֵּל רָשָׁע עַל־תַּֽאֲוַת נַפְשׁוֹ (שם י, ג). והשם קֹדֶשׁ הִלּוּלִים (ויקרא יט, כד), וַיַּֽעֲשׂוּ הִלּוּלִים (שופטים ט, כז). ובתוספת תי"ו תְּהִלָּה לְדָוִד (תהלים קמה, א). ויבא בתי"ו במקום ה"א אֵיךְ לֹֽא־עֻזְּבָה עִיר תְּהִלָּה [תְּהִלָּת] (ירמיה מט, כה), בקמץ הלמ"ד. והקבוץ יוֹשֵׁב תְּהִלּוֹת יִשְׂרָאֵֽל (תהלים כב, ד), ובתוספת מ"ם מַֽהֲלָל, וְאִישׁ לְפִי מַֽהֲלָלֽוֹ (משלי כז, כא). וההתפעל מַה־תִּתְהַלֵּל בְּרָעָה הַגִּבּוֹר (תהלים נב, ג), בִּקְדוֹשׁ יִשְׂרָאֵל תִּתְהַלָּֽל (ישעיה מא, טז). ויש מפרשים לְהִתְהַלֵּל עִם־נַֽחֲלָתֶֽךָ (תהלים קו, ה) מענין שמחה מן קֹדֶשׁ הִלּוּלִים. ואין צורך להוציאם מענין תהלה שהוא השבח וההודאה אבל קירוב ענינו הוא השמחה. וכן וּבְתוּלֹתָיו לֹא הוּלָּֽלוּ (תהלים עח, סג), כלומר שלא באו לעת השמחה וההלול רצונו לומר שלא היו לאנשים. ובית החופה נקרא בלשון רבותינו (בבא מציעא לו, ע"א), בי הלולא. ושלא נזכר פועלו [פֻּעַל] הָעִיר הַהֻלָּלָה (יחזקאל כו, יז). וענין אחר אָמַרְתִּי לַֽהוֹלְלִים אַל־תָּהֹלּוּ (תהלים עה, ה), לֹֽא־יִתְיַצְּבוּ הֽוֹלְלִים (שם ה, ו), כִּֽי־קִנֵּאתִי בַּֽהוֹלְלִים (שם עג, ג). ובנין פועל הנוסף [פֹּעֵל] כִּי הָעֹשֶׁק יְהוֹלֵל חָכָם (קהלת ז, ז), אָמַרְתִּי מְהוֹלָל (שם ב, ב), מְהוֹלָלַי בִּי נִשְׁבָּֽעוּ (תהלים קב, ט), מְהוֹלָלַי אשר הם מהוללים בעיני. ופירוש בִּי נִשְׁבָּֽעוּ כתב רבי יונה מפחיתותי בעיניהם היו אומרים ישימני אלהים כפלוני אם יהיה כך וכך. וכשנשתתף עמו התפעל וַיִּתְהֹלֵל בְּיָדָם (שמואל א' כא, יד), יִתְהֽוֹלְלוּ הָרֶכֶב יִשְׁתַּקְשְׁקוּן בָּֽרְחֹבוֹת (נחום ב, ה), וְהִתְגֹּֽעֲשׁוּ וְהִתְהֹלָלוּ (ירמיה כה, טז), עֲלוּ הַסּוּסִים וְהִתְהֹֽלְלוּ הָרֶכֶב (שם מו, ט). והשם וְדַעַת הֹֽלֵלוֹת וְשִׂכְלוּת (קהלת א, יז), מָֽלֵא־רָע וְהֽוֹלֵלוֹת (שם ט, ג), לִרְאוֹת חָכְמָה וְהֽוֹלֵלוֹת וְסִכְלוּת (שם ב, יב), הנפרד מהם הוֹלֵלָה בצרי. ומשקל אחר הֽוֹלֵלוּת רָעָֽה (שם י, יג), והמסורת לית כותיה שורק. ומשקל אחר וּבְמַלְאָכָיו יָשִׂים תָּֽהֳלָֽה (איוב ד, יח), והיתה הלמ"ד ראויה להדגש והוקל כמו לֹא־יָשִׂים תִּפְלָֽה (שם כב), שהוא מן וְנָתַן בִּפְלִלִֽים (שמות כא, כב), בְּמִכְסַת נְפָשֹׁת (שם יב, ד) מן תָּכֹסּוּ עַל־הַשֶּֽׂה (שם), כלם ענין שגעון והיציאה מדעת השכל ומדרך הצדק והישר. וענין יִתְהֽוֹלְלוּ הָרֶכֶב כי מרוב מרוצתם בשמחה כאילו הם משתגעים מרוב השמחה. וכן עַל־כֵּן יִתְהֹֽלְלוּ גוֹיִֽם (ירמיה נא, ז), פירוש בראותם מפלת בבל. וענין שלישי בְּהִלּוֹ נֵרוֹ עֲלֵי רֹאשִׁי (איוב כט, ג), מקור מן הקל כי בתשלומו בְּהִלְלוֹ בפלס וּכְפִתְחוֹ עָֽמְדוּ כָל־הָעָֽם (נחמיה ח, ה). והפעל הנוסף [הִפְעִיל] אִם־אֶרְאֶה אוֹר כִּי יָהֵל (איוב לא, כו), לֹא יָהֵלּוּ אוֹרָם (ישעיה יג, י), ויהל נופל הפעולה על האור ויהלו על הככבים. והשם וּתְהִלָּתוֹ מָֽלְאָה הָאָֽרֶץ (חבקוק ג, ג). ויש מפרשים מהענין הזה עַד־יָרֵחַ וְלֹא יַֽאֲהִיל (איוב כה, ה). ונכתב בו הנח אשר ביהל, יהלו ואף על פי שאיננו עקרי כמו שנכתב במלת אָז אֵיתָם (תהלים יט, יד). ויש מפרשים מענין זה וּבְמַלְאָכָיו יָשִׂים תָּֽהֳלָֽה, ומלת לֹא עומדת במקום שנים וכן הוא הן בעבדיו לֹא יאמין ולֹא במלאכיו ישים תהלה. ומהענין הזה נקרא כוכב הבקר הֵילֵל בֶּן־שָׁחַר (ישעיה יד, יב), וענין אליו כלם הנגה והאור.

הלא  
מֵהָלְאָה לְדַמָּשֶׂק (עמוס ה, כז), וּמִיּוֹם הַשְּׁמִינִי וָהָלְאָה (ויקרא כב, כז), וְחָֽלַפְתָּ מִשָּׁם וָהָלְאָה (שמואל א' י, ד), גֶּשׁ־הָלְאָה (בראשית יט, ט), כלומר גֶּשׁ־הָלְאָה אל מקומך ורחק מעלינו והיא מלה מורה על ריחוק המקום והזמן. והנפעל אשׁר לוקח ממנו וְהַנַּֽהֲלָאָה לְגוֹי עָצוּם (מיכה ד, ז), כלומר הרחוקה והנדחה. כן פירשו רבי יונה. ואדוני אבי ז"ל פירשו הבריאה והשמנה ההולכת לפני הצאן מרוב בריאותה. וכן פירש הפסוק וְשַׂמְתִּי אֶת־הַצֹּֽלֵעָה לִשְׁאֵרִית (שם) והַצֹּֽלֵעָה שאינה יכולה ללכת אחזקנה וְהַנַּֽהֲלָאָה שהיא הולכת מהלאה לפני הצאן אוסיף על כחה ואשימנה לגוי עצום. וזה משל על ישראל ועל בית דוד כמו שאמר וְהָיָה הַנִּכְשָׁל בָּהֶם בַּיּוֹם הַהוּא כְּדָוִיד וּבֵית דָּוִיד כֵּֽאלֹהִים כְּמַלְאַךְ י"י לִפְנֵיהֶֽם (זכריה יב, ח). 

הלה  
וּבְמַלְאָכָיו יָשִׂים תָּֽהֳלָֽה (איוב ד, יח), בפלס בְּתָרְמָה לֵאמֹר (שופטים ט, לא). ונעתק הקמץ אל הה"א כמנהג אותיות הגרון. ויהיה ענין המלה כמו שפירשתיה בשרש חלל בשני הפנים ויהיה הָלַל והָלָה בענין אחד.

הלך  
הָלַךְ בְּדֶרֶךְ מֵרָחֽוֹק (משלי ז, יט) הֹלֵךְ לִקְרָֽאתְךָ (בראשית לב, ז), לָמָּה לֹֽא־הָלַכְתָּ אֵלָי (במדבר כב, לז), פְּלֵטִים מֵחֶרֶב הִלְכוּ אַל־תַּֽעֲמֹדוּ (ירמיה נא, נ), הֵן קֶדֶם אֶהֱלֹךְ (איוב כג, ח), מִפִּיו לַפִּידִים יַֽהֲלֹכוּ (שם מא, יא), וַתִּֽהֲלַךְ־אֵשׁ (שמות ט, כג), וּלְשׁוֹנָם תִּֽהֲלַךְ בָּאָֽרֶץ (תהלים עג, ט). והשם בה"א הנקבה הֲלִיכָה, יִכָּֽשְׁלוּ בַּֽהֲלִֽכָותָם [בַּֽהֲלִֽיכָתָם] (נחום ב, ו). והקבוץ הֲלִיכוֹת עוֹלָם לֽוֹ (חבקוק ג, ו), הֲלִיכֹת שְׁבָא (איוב ו, יט), צוֹפִיָּה הֲֽילִכוֹת [הֲֽלִיכוֹת] בֵּיתָהּ (משלי לא, כז), הֲלִיכוֹת אֵלִי (תהלים סח, כה). ובלא ה"א הנקבה הֲלִיךְ, בִּרְחֹץ הֲלִיכַי בְּחֵמָה (איוב כט, ו). ומשקל אחר הֵלֶךְ דְּבָשׁ (שמואל א' יד, כו), בחמש נקודות. ובתוספת מ"ם מַֽהֲלַךְ יוֹם (יונה ג, ד), וְנָתַתִּי לְךָ מַהְלְכִים (זכריה ג, ז), בפלס בְמַסְמְרִים (ישעיה מא, ז). ושם התאר וַיָּבֹא הֵלֶךְ לְאִישׁ הֶֽעָשִׁיר (שמואל ב' יב, ד), בחמש נקדות. ובתוספת תי"ו עם ה"א הנקבה תַּֽהֲלוּכָה, וְתַֽהֲלֻכֹת לַיָּמִין מֵעַל לַחוֹמָה (נחמיה יב, לא), בפלס וְאֵת בְּנֵי הַתַּֽעֲרֻבוֹת (מלכים ב' יד, יד), והוא תאר כלומר היו הולכות לימין החומה. והנפעל כְּצֵל כִּנְטוֹתוֹ נֶהֱלָכְתִּי (תהלים קט, כג). והפעל הכבד שאינו עובר וְלֹֽא־הִלַּכְתִּי בִּגְדֹלוֹת (שם קלא, א), קֹדֵר הִלַּכְתִּי בְּלֹא חַמָּה (איוב ל, נח), כָּל־הַיּוֹם קֹדֵר הִלָּֽכְתִּי (תהלים לח, ז), לְאוֹר חִצֶּיךָ יְהַלֵּכוּ (חבקוק ג, יא), בְּבֵית אֱלֹהִים נְהַלֵּךְ בְּרָֽגֶשׁ (תהלים נה, טו), אִם־יְהַלֵּךְ אִישׁ עַל־הַגֶּֽחָלִים (משלי ו, כח), בְּחֻקּוֹתַי יְהַלֵּךְ וּמִשְׁפָּטַי שָׁמַר (יחזקאל יח, ט), וַיִּשְׁכַּב בַּשָּׂק וַיְהַלֵּךְ אַֽט (מלכים א' כא, כז). והעובר עָרוֹם הִלְּכוּ בְּלִי לְבוּשׁ (איוב כד, י), בְּאֹרַח צְדָקָה אֲהַלֵּךְ (משלי ח, כ). ויתכן להיות גם כן צֶדֶק לְפָנָיו יְהַלֵּךְ (תהלים פה, יד), עובר. וההתפעל את האלהים הִתְהַלֵּךְ נח (בראשית ו, ט), הִתְהַלֵּךְ לְפָנַי וֶהְיֵה תָמִֽים (שם יז, א), אֲשֶׁר הִתְהַלְּכוּ אֲבֹתַי לְפָנָיו (שם מח, טו), רוצה לומר התעסקות בעבודת השם יתברך. וכן וְהִתְהַלַּכְתִּי בַּֽאֲמִתֶּֽךָ (תהלים כו, ג), וענין כלם ידוע.

הלם   
אָז הָֽלְמוּ עִקְּבֵי־סוּס (שופטים ה, ככ), כלומר נשברו ונכתתו והוא בודד כאילו אמר נהלמו וכן וְהִנֵּה הֶֽהָמוֹן נָמוֹג וַיֵּלֶךְ וַֽהֲלֹֽם (שמואל א' יד, טז), רצונו לומר וילך הלוך והשבר. והעובר הֲלָמוּנִי בַּל־יָדָעְתִּי (משלי כג, לה), בְּכַשִּׁיל וְכֵֽילַפֹּת יַֽהֲלֹמֽוּן (תהלים עד, ו), הֲלוּמֵי יָֽיִן (ישעיה כח, א). והשם אֶת־הוֹלֶם פָּעַם (שם מא, ו). ובתוספת מ"ם לְמַֽהֲלֻמוֹת יקרא (משלי יח, ו). ושם הכלי לְהַלְמוּת עֲמֵלִים (שופטים ה, כו), והוא המקבת. וענין אחר ויאמר אַל־תִּקְרַב הֲלֹם (שמות ג, ה), וַיֹּאמְרוּ לוֹ מִֽי־הֱבִיאֲךָ הֲלֹם (שופטים יח, ג), כִּי הֲבִֽיאֹתַנִי עַד־הֲלֹֽם (שמואל ב' ז, יח), לָכֵן יָשׁיּב [יָשׁוּב] עַמּוֹ הֲלֹם (תהלים עג, י), ענינם כמו הנה. ופירוש יָשׁיּב [יָשׁוּב] עַמּוֹ הֲלֹם ישוב עמו פעם אחר פעם הנה בזה הענין לחשוב ולהתבונן בו למה תהיה שלות הרשעים ולמה מֵי כוס מָלֵא יִמָּצוּ לָֽמוֹ כלומר שהם שבעים מכל טוב בעולם הזה. ורבי יונה הכניס לָכֵן יָשׁיּב [יָשׁוּב] עַמּוֹ הֲלֹם בענין הראשון כלומר ישוב עמו נשבר בראותם שלות הרשעים וּמֵי מָלֵא יִמָּצוּ לָֽמוֹ (שם) רצונו לומר דמעת הבכי. נֹפֶךְ סַפִּיר וְיָֽהֲלֹֽם (שמות כח, יח), אפשר שתהיה היו"ד נוספת והיא אבן יקרה. וכתב רבי אברהם בן עזרא (שם) כי חכם גדול ספרדי אמר שהוא הנקרא בערבי אל מא"ס שהוא שובר כל האבנים ונוקב הבדולח והוא מגזרת הוֹלֶם פָּעַם (ישעיה מא, ז).

הם   
הֵם יָֽצְאוּ אֶת־הָעִיר (בראשית מד, ד), ובתוספת ה"א הֵמָּה הַגִּבֹּרִים (בראשית ו, ד), שִׁשִּׁים הֵמָּה מְּלָכוֹת (שיר השירים ו, ח). ונכפל לרוב הגריעות לֹֽא־מֵהֶם וְלֹא מֵֽהֲמוֹנָם וְלֹֽא מֵהֱמֵהֶם (יחזקאל ז, יא), והכל כנוי לנסתרים.

המם   
וְהָמַם גִּלְגַּל עֶגְלָתוֹ (ישעיה כח, כח), אֲכָלַנִו [אֲכָלַנִי] הֲמָמַנִו [הֲמָמַנִי] (ירמיה נא, לד), וְהַמֹּתִי אֶת־כָּל־הָעָם (שמות כג, כז), בָּרָק וַיָּהֹֽמם [וַיָּהֹֽם] (שמואל ב' כב, טו), וַיָּהָם י"י אֶת־סִֽיסְרָא (שופטים ד, טו), וַיָּהָם אֵת מַֽחֲנֵה מִצְרָֽיִם (שמות יד, כד). לְהֻמָּם וּֽלְאַבְּדָֽם (אסתר ח, כד), וַיְהֻמֵּם י"י (יהושע י, י), כבר פירשתי ענינם בשרש הים בענין הראשון.

המה  
הָמוּ גוֹיִם מָטוּ מַמְלָכוֹת (תהלים מו, ז), עַל־כֵּן הָמוּ מֵעַי (ירמיה לא, יט), נֶהֱמֶה כַדֻּבִּים כֻּלָּנוּ (ישעיה נט, יא), כְּיוֹנֵי הַגֵּֽאָיוֹת כֻּלָּם הֹמוֹת (יחזקאל ז, טז), לִבִּי לְמוֹאָב כַּֽחֲלִלִים יֶֽהֱמֶה (ירמיה מח, לו), כַּכִּנּוֹר יֶֽהֱמוּ (ישעיה טז, יא), יָשׁוּבוּ לָעֶרֶב יֶהֱמוּ כַכָּלֶב (תהלים נט, ז), כִּי־הִנֵּה אוֹיְבֶיךָ יֶהֱמָיוּן (שם פג, ג), אֶזְכְּרָה אֱלֹהִים וְאֶֽהֱמָיָה (שם עז, ד), עִיר הֽוֹמִיָּה קִרְיָה עַלִּיזָה (ישעיה כב, ב), בְּרֹאשׁ הֹֽמִיּוֹת תִּקְרָא (משלי א, כא), מַדּוּעַ קֽוֹל־הַקִּרְיָה הוֹמָֽה (מלכים א' א, מא). והשם כַּֽהֲמוֹת יַמִּים (ישעיה יז, יב). ומשקל אחר הֶמְיַת נְבָלֶיךָ (שם יד, יא). ומשקל אחר הֲמוֹן שִׁירָיִךְ (עמוס ה, כג), ענינם פירשתי בשרש הִים בענין השני. ויש מפרשים מזה וְאֶל־הֲמִיתוֹ אַל־תִּשָּׂא נַפְשֶֽׁךָ (משלי יט, יח). כלומר יסר בנך ואם יבכה ויהמה אל תשית לבך לו ולא תשא לו נפשך לרחם עליו בדרך המוסר, ויהיה המיתו מן הָמָה כמו בְּכִיתוֹ מן בָּכָה. וכתב החכם רבי יעקב בן אלעור מזה השרש והענין וְלֹֽא מֵהֱמֵהֶם (יחזקאל ז, יא), והוא שם הָמֶה בפלס קָשֶׁה, יָפֶה ועם כנוי הרבים המהם כמו שיאמר קשהם יפהם. ויונתן תרגם וְלָא מִבְּנֵיהוֹן.

המל  
קוֹל הֲמֻלָּה כְּקוֹל מַֽחֲנֶה (יחזקאל א, כד), בלא וי"ו לְקוֹל הֲמוּלָּה גְדֹלָה (ירמיה יא, טז), בו"ו עם הדגש וענינו כמו מלה. ויש אומרים כי הה"א נוספת. 

המן  
יַעַן הֲמָנְכֶם מִן־הַגּוֹיִם (יחזקאל ה, ז), הרבותכם כלומר היותכם המון רב והוא שם. ומשפטו בחולם או מקור והוא כמשפטו. ופירוש כי אני הרביתי אתכם והרביתי לכם טוב מן הגוים אשר סביבותיכם ואתם לא הלכתם בחקותי. וטעם יַעַן רוצה לומר כי יען עשיתי לכם כל טוב בעטתם בי על דרך וַיִּשְׁמַן יְשֻׁרוּן וַיִּבְעָט (דברים לב, טו), ולא הלכתם בחוקותי ואף כמשפטי הגוים לא עשיתם, כי הם לא ימירו חוקותיהם ומשפטיהם ואתם המירותם כמו שאמר וַתֶּמֶר אֶת־מִשְׁפָּטַי לְרִשְׁעָה מִן־הַגּוֹיִם (יחזקאל ה, ו). אָכֵן לַשֶּׁקֶר מִגְּבָעוֹת הָמוֹן הָרִים (ירמיה ג, כג), קמוץ כי איננו סמוך אל הרים כי אם אל מ"ם מִגְּבָעוֹת. ומ"ם מִגְּבָעוֹת עומד במקום שנים רוצה לומר מגבעות ומהרים. וכן היא פירוש הפסוק ההמון המצפים מהגבעות ומהרים הוא לשקר שלא יעזרו ולא יושיעו בהם אָכֵן בַּי"י אֱלֹהֵינוּ תְּשׁוּעַת יִשְׂרָאֵֽל (שם). כִּי אַב־הֲמוֹן גּוֹיִם נְתַתִּֽיךָ (בראשית יז, ד), כָּל־הֶֽהָמוֹן הַגָּדוֹל הַזֶּה (מלכים א' כ, יג), הֲמוֹן שִׁרֶיךָ (עמוס ה, כג), טוֹב מְעַט לַצַּדִּיק מֵֽהֲמוֹן רְשָׁעִים (תהלים לז, טז), קוֹל הֲמוֹן הַגָּֽשֶׁם (מלכים א' יח, מא), וּמִֽי־אֹהֵב בֶּֽהָמוֹן (קהלת ה, ט), הִנָּם כְּכָל־הֲמוֹן יִשְׂרָאֵל אֲשֶֽׁר־תָּמּוּ (מלכים ב' ז, יג), פירוש הנם הסוסים כחושים ורעים ככל המון ישראל שנשארו בשמרון שהם כחושים מהרעב, ואם תאמר היך לא נשארו כי אם חמשה סוסים בשמרון הנם לכל המון ישראל אשר תמו, כמו שתמו האנשים כן תמו הסוסים. כן פירוש אדוני אבי ז"ל. ויונתן תרגם אִם יֵבְדוּן הָא אִינוּן כְּכָל הֲמוֹנָא דְיִשְרָאֵל דְסָפוּ. וְגַם שֶׁם־עִיר הֲמוֹנָה (יחזקאל לט, טז), קל הה"א ועקרה להיות מפיק. והקבוץ הֲמוֹנִים הֲמוֹנִים בְּעֵמֶק הֶֽחָרוּץ (יואל ד, יד). ענין כלם קבוץ ורבוי העם או ההמון או כל דבר. ובא באל"ף תמורת ה"א וְאֵת יֶתֶר הָֽאָמֹון (ירמיה נב, טו), וכבר כתבנוהו בשרש אמן. ואפשר שיהיה המון משרש הָמָה בפלס שָׁאוֹן, גְּאוֹן. אבל להיות הנו"ן שרש יותר קרוב. 

המס  
כִּקְדֹחַ אֵשׁ הֲמָסִים (ישעיה סד, א), פירש רבי יונה הקש היבש. והקרוב שירצה לומר אש הזק, והה"א נוסף, ויהיה משרש מָסַס והיו"ד והמ"ם לרבים רוצה לומר כקדוח אש החזק הממס כל דבר. 

המר  
בְּמַֽהֲמֹרוֹת בַּֽל־יָקֽוּמוּ (תהלים קמ, יא), ענינו לפי מקומו בשוחות עמוקות. וכן בדברי רבותינו ז"ל (ירושלמי מועד קטן פרק א) בראשונה היו קוברין אותן במהמורות נתאכל הבשר מלקטין את העצמות וקוברין אותן באדונים.

הן  
הֵן־אֲנִי כְפִיךָ לָאֵל (איוב לג, ו), הֵן לוּ יְהִי כִדְבָרֶֽךָ (בראשית ל, לד), הֵן הָֽיְתָה כָּזֹֽאת (ירמיה ב, י), הֵן נִזְבַּח (שמות ח, כב). אף על פי שענין אלו השנים לשאלה מלת הן היא כמשמעה כי יבא ענין השאלה בה"א אם ובלא ה"א השאלה כמו אַתָּה זֶה בְּנִי עֵשָׂו (בראשית כז, כד), והדומים לו. הֵן הֵנָּה הָיוּ לִבְנֵי יִשְׂרָאֵל (במדבר לא, טז), ובתוספות ה"א וְהִנֵּה אָֽנֹכִי עִמָּךְ (בראשית כח, טו), ועם הכנוי בדגש הִנֵּה הִנָּם (ישעיה מא, כז). הִנָּךְ הָרָה (בראשית טו, יא), ובכנוי המדבר הִנְנִי עֲנוּ בִי (שמואל א' יב, ג), בקלות שתי הנוני"ן ובשוא הנו"ן הראשונה. ובדגש הנו"ן הראשונה ובצרי הִנֵּנִי הִנֵּנִי (ישעיה סה, א). ובסגול הנו"ן הראשונה ובדגש שתי הנוני"ן וַיֹּאמֶר הִנֶּנִּי בְנִי (בראשית כב, ז), הִנֶּנִּי מי אתה בני (שם כז, כח), והם במסרה ב' דגשין. ובכנוי המדברים ועתה הִנְנוּ בידך (יהושע ט, כה), הִנְנוּ עצמך ובשרך אנחנו (שמואל ב' ה, א) הִנְנוּ אָתָנוּ לָךְ (ירמיה ג, כב), בקלות שתי הנוני"ן ובשוא הראשונה. ובדגש שתי הנוני"ן ובסגול הראשונה הִנֶּנּוּ ועלינו (במדבר יד, מ), הִנֶּנּוּ עֲבָדִים לַֽאדֹנִי (בראשית מד, טז), הִנֶּנּוּ לְךָ לַֽעֲבָדִֽים (שם נ, יח). והם במסרה ג' דגושין, ענינם על הדבר המזומן. ויבא במקום אִם, וּרְאוּ הֵן הָֽיְתָה כָּזֹֽאת (ירמיה ב, י), הֵן נִזְבַּח אֶת־תּֽוֹעֲבַת מִצְרַיִם לְעֵֽינֵיהֶם וְלֹא יִסְקְלֻֽנוּ (שמות ח, כב). וענין אחר כִּי לֹֽא־שָׁלֵם עֲוֹן הָֽאֱמֹרִי עַד־הֵֽנָּה (בראשית טו, טז), וְלֹא רְאִיתִיו עַד־הֵֽנָּה (שם מד, כח), ענינם עד עתה. ויש מפרשים אֲשֶׁר־עֲדֶן לֹא הָיָה (קהלת ד, ג), משפטו עד הן, אֲשֶׁר הֵמָּה חַיִּים עֲדֶֽנָה (שם ד, ב), עד הנה. ובא הֵנָּה בענין אחר קרוב לזה הענין אלא שזה הענין מורה על הזמן עד הנה כלומר עד הזמן הזה וזה הענין האחר מורה על המקום כלומר המקום הזה. וְהֽוֹרַדְתֶּם אֶת־אָבִי הֵֽנָּה (בראשית מה, יג), לֹֽא־תָבוֹא הֵנָּה (שמואל ב' ה, ו), לֹֽא־אַתֶּם שְׁלַחְתֶּם אֹתִי הֵנָּה (בראשית מה, ח), וַיַּכֶּה אֶת־הַמַּיִם וַיֵּֽחָצוּ הֵנָּה וָהֵנָּה (מלכים ב' ב, יד), וְדוֹר רְבִיעִי יָשׁוּבוּ הֵנָּה (בראשית טו, טז), דֶּרֶךְ הֵנָּה פְנֵיהֶם (ירמיה נ, ה). וענין אחר שיבא לכנוי הנקבות הנסתרות וְהַֽעֲבַרְתָּ אֶת־נַֽחֲלַת אֲבִיהֶן לָהֶֽן (במדבר כז, ז). ובתוספת ה"א אֶת־בְּנוֹת הָֽאָדָם כִּי טֹבֹת הֵנָּה (בראשית ו, ב), כי חיות הֵנָּה (שמות א, יט), וְלָהֵנָּה כְנָפַיִם (זכריה ה, ט), כָּל־הַיּוֹצֵא מֵהֵנָּה (ירמיה ה, ו), רצונו ילומר מן הערים. ובא בנו"ן לזכרים הֲלָהֵן תְּשַׂבֵּרְנָה (רות א, יג), וְהֵנָּה בָּאוּ עַד־תּוֹךְ הַבַּיִת לֹֽקְחֵי חִטִּים (שמואל ב' ד, ה).

הסה  
הַס כָּל בָּשָׂר מִפְּנֵי י"י (זכריה ב, יז), פתח, וַיֹּאמֶר הָס (שופטים ג, יט), וְאָמַר הָס (עמוס ו, י) קמץ מפני ההעמדה בזקף והוא פעל כבד והוא צווי בפלס גַּל־עֵינַי (תהלים קיט, קיח), ומשפטם הַסֵּה, גַּלֵּה. ולרבים לֵאמֹר הַסּוּ (נחמיה ח, יא). ואף על פי שהוא מלעיל אין לחוש עליו כי מפני ההפסק הועמד כמו עָרוּ עָרוּ עַד הַיְסוֹד בָּֽהּ (תהלים קלז, ז), השני הועמד מפני ההפסק והראשון מפני השני, וענינם שתוק שתקו. והפעל הכבד הנוסף [הִפְעִיל] העובר וַיַּהַס כָּלֵב (במדבר יג, ל), כלומר השתיק העם שישמעו אל משה ומשפטו וַיַּֽהֲסֶה ויכול היותו מן הקל אבל היותו מבנין הפעיל יותר קרוב בעבור כי הוא עובר אל אחר.

הפך  
וְאִישׁ יִשְׂרָאֵל הָפַךְ (שופטים כ, מא) כַּֽאֲשֶׁר הָֽפַךְ־אִישׁ מֵעַל מֶרְכַּבְתּוֹ (מלכים ב' ה, כו), הָפְכוּ בְּיוֹם קְרָֽב (תהלים עח, ט), וְשֵׂעָר בַּנֶּגַע הָפַךְ לָבָן (ויקרא יג, ג), וּשְׂעָרָה לֹֽא־הָפַךְ לָבָן (שם יג, ד), וְהִנֵּה לֹֽא־הָפַךְ הַנֶּגַע אֶת־עֵינוֹ (שם יג, נה), וַיַּֽהַפְכוּ נַֽעֲרֵֽי־דָוִד לְדַרְכָּם (שמואל א' כה, יב), כל אלו בודדים. והעוברים הָפַךְ לִבָּם לִשְׂנֹא עַמּוֹ (תהלים קה, כה), הֲיַֽהֲפֹךְ כּוּשִׁי עוֹרוֹ (ירמיה יג, כג), וַתַּֽהֲפֹךְ וַתֵּלֶךְ לְאַרְצָהּ (דברי הימים ב' ט, יב), אֶפְרַיִם הָיָה עֻגָה בְּלִי הֲפוּכָֽה (הושע ז, ח), הָפוֹךְ רְשָׁעִים וְאֵינָם (משלי יב, ז), בַּֽהֲפֹךְ אֶת־הֶעָרִים אֲשֶׁר־יָשַׁב (בראשית יט, כט), לְבִלְתִּי הָפְכִּי אֶת־הָעִיר (שם  יט, כא), לַחְקֹר וְלַֽהֲפֹךְ וּלְרַגֵּל הָאָרֶץ (דברי הימים א' יט, ג), וּלְרַגְּלָהּ וּלְהָפְכָהּ (שמואל ב' י, ג). והשם מִתּוֹךְ הַהֲפֵכָה (בראשית יט, כט). ובלא ה"א הנקבה וַֽיְהִי־בָךְ הֵפֶךְ מִן־הַנָּשִׁים (יחזקאל טז, לד), בחמש נקדות. וַתְּהִי לְהֶֽפֶךְ (שם), בשש נקדות. ויש ספרים ששניהם בשש נקדות. הַפְכְּכֶם אִם־כְּחֹמֶר הַיֹּצֵר יֵֽחָשֵׁב (ישעיה כט, טז), רצונו לומר כן נקל הפככם בידי כחומר בידי היוצר שיהפוך אותו מכלי אל כלי כאשר יישר בעיניו. ובתוספת תי"ו עם ה"א הנקבה תַּֽהְפוּכָה, כי דוֹר תַּהְפֻּכֹת הֵמָּה (דברים לב, כ). ובתוספת מ"ם אֶל־הַמַּהְפֶּכֶת וְאֶל־הַצִּינֹֽק (ירמיה כט, כו), בית המהפכת והוא בית הסהר. ויש מפרשים אותו הכבל הנקרא בלע"ז סיפ"ש [ציפו]. ואדוני אבי ז"ל כתב כי הם שני עצים, שיש בהם מקום צואר בין שניהם והוא עשוי לאסורים שיביאו שם  צואריהם. ומשקל אחר כְּֽמַהְפֵּכַת סְדֹם וַֽעֲמֹרָה (דברים כט, כב),  והוא שם סמוך על הפעול, כְּמַהְפֵּכַת אֱלֹהִים אֶת־סְדֹם וְאֶת־עֲמֹרָֽה (ירמיה נ, מ), שם סמוך אל הפועלי והתאר בהכפל העי"ן והלמ"ד  הֲפַכְפַּךְ דֶּרֶךְ אִישׁ וָזָר (משלי כא, ח), והוא תאר לדרך האיש שמעשיו, בשנוי ותהפוכות. ומלת  וָזָר תאר לדרך או לאיש ועל כל פנים הוא חסר איש רשע או איש מרמה או הדומה לו וסוף הפסוק יורה עליו וְזַךְ יָשָׁר פָּעֳלֽוֹ (שם). והנפעל נֶהְפַּךְ אֶל־הָרוֹדֵֽף (יהושע ח, כ), ולגזירת פעול וְנַֽהֲפוֹךְ הוּא (אסתר ט, א), נַֽחֲלָתֵנוּ נֶֽהֶפְכָה לְזָרִים (איכה ה, ב), כִּֽי־נֶֽהֶפְכוּ עָלֶיהָ צִרֶֽיהָ (שמואל א' ד, יט), וְנֶֽהֶפְכוּ כָל־פָּנִים לְיֵֽרָקֽוֹן (ירמיה ל, ו), וְנֶֽהֶפְכוּ נְחָלֶיהָ לְזֶפֶת (ישעיה לד, ט) בסגול הה"א וקל הפ"א. לְקַשׁ נֶהְפְּכוּ־לוֹ אַבְנֵי־קָֽלַע (איוב מא, כ), וְזֶֽה־אָהַבְתִּי נֶהְפְּכוּ־בִֽי (שם יט, יט), בשוא הה"א ודגש הפ"א. וַיֵּֽהָפֵךְ לְבַב פַּרְעֹה וַֽעֲבָדָיו אֶל־הָעָם (שמות יד, ה), נֶהְפַּךְ עָלַי לִבִּי (הושע יא, ח), הַשֶּׁמֶשׁ יֵהָפֵךְ לְחֹשֶׁךְ (יואל ג, ד). וההתפעל מִתְהַפֵּךְ בְּמַֽחֲנֵה מִדְיָן (שופטים ז, יג), מִתְהַפֵּךְ בְּתַחְבּוּלֹתָו (איוב לו, יב), תִּתְהַפֵּךְ כְּחֹמֶר חוֹתָם (שם לח, יד). לַהַט הַחֶרֶב הַמִּתְהַפֶּכֶת (בראשית ג, כד). ושלא נזכר פעלו מהפעל הנוסף [הָפְעַל] הָהְפַּךְ עָלַי בַּלָּהוֹת (איוב ל, טו). 

הצן   
וּבָאוּ עָלַיִךְ הֹצֶן רֶכֶב וְגַלְגַּל (יחזקאל כג, כד). וחסר בי"ת השירות ומשפטו ובאו עליך בהצן, רכב וגלגל. ופירוש הֹצֶן אחד מכלי הזין או שם לכלל כילי הזין. וכן אמר התרגום וְיֵיתוּן עֲלָךְ בְּמָאנֵי זְיָנָא. ויש מפרשים כמו צִנָּה. או יהיה אחד ממיני המרכבות. ואדוני אבי ז"ל כתב הצן בה"א כמו חֹצֶן בחי"ת מן וְהֵבִיאוּ בָנַיִךְ בְּחֹצֶן (ישעיה מט, כב), שפירושו זרוע. וכן ובאו עליך הֹצֶן זרוע וענינו חיל כמו וּזְרֹעוֹת הַנֶּגֶב (דניאל יא, טו), שפירושו חיילות.

הרר  
הֶעֱמַדְתָּה לְֽהַֽרְרִי עֹז (תהלים ל, ח), בְּהַֽרֲרָם שֵׂעִיר (בראשית יד, ו). ובמקצת ספרים הרי"ש בחטף פתח ומקצתם בשוא לבדו. והנפרד מהם הֶרֶר בפלס אֶרֶץ. והקבוץ הֲרָרִים. ובסמוך כְּֽהַרְרֵי־אֵל (תהלים לו, ז), יְסוּדָתוֹ בְּהַרְרֵי־קֹֽדֶשׁ (שם פז, א), וּמֵֽהֲרָרֶיהָ תַּחְצֹב נְחֽשֶׁת (דברים ח, ט), והתאר הֲרָרִי בַּשָּׂדֶה (ירמיה יז, ג). ובנפול אות הכפל הַר. ובתוספת ה"א הֶרָה נָּֽסוּ (בראשית יד, י), ובאו הה"א בפתח קטן תחת פתח גדול. ולרבים הָרִים וראוי להדגש לולי הרי"ש. נוּדִו [נוּדִי] הַרְכֶם צִפּֽוֹר (תהלים יא, א) הר שלכם. ויש מפרשים שהם שתי מלות הר כמו צפור. ויש מפרשים בְּהַֽרֲרָם שֵׂעִיר מקור מהדגוש. ויש להשיב עליהן מפני פתחות הה"א. ויש מפרשים מזה עַל־בִּקְעָם הָרוֹת הַגִּלְעָד (עמוס א, יג), וְהָרֹֽתֵיהֶם תְּבַקֵּֽעַ (מלכים ב' ח, יב), ואם הם מן השרש הזה והענין הזה רצה לומר על הערים הבצורות והרמות בהרים. וכן הִֽנְנִי אֵלֶיךָ הַר הַמַּשְׁחִית (ירמיה נא, כה), עיר בצורה, כי בבל אינה כי אם בקעה. וכן תרגם יונתן כְּרַכָּא מְחַבְּלָא. ובא הר מכונה מלשון נקבה שְׁמָמָה תִֽהְיֶה הַר־שֵׂעִיר (יחזקאל לה, טו).

הרג   
כִּי הָרַג שָׁאוּל אֵת כֹּֽהֲנֵי י"י (שמואל א' כב, כא), יַֽהֲרֹג בַּבָּרָד גַּפְנָם (תהלים עח, מז), הִרְגוּ אִישׁ אֲנָשָׁיו (במדבר כה, ה), לָכֵן כָּל־הֹרֵג קַיִן (בראשית ד, טו), הָרֹג בָּקָר וְשָׁחֹט צֹאן (ישעיה כב, יג) וְיוֹאָב וַֽאֲבִישַׁי אָחִיו הָֽרְגוּ לְאַבְנֵר (שמואל ב' ג, ל), וְאַנְשֵׁיהֶם יִֽהְיוּ הֲרֻגֵי מָוֶת (ירמיה יח, כא), וּפְחִי בַּֽהֲרוּגִים הָאֵלֶּה (יחזקאל לז, ט), הָרְגֵנִי נָא הָרֹג (במדבר יא, טו), עֵת לַֽהֲרוֹג וְעֵת לִרְפּוֹא (קהלת ג, ג). ואף על פי שאין לרפא תמורת להרג אמר לרפא כי אין להחיות המתים עת נהוג כמנהג העולם כשאר העתים אף על פי שהוא בדרך נס ועתיד להיות. ויש מפרשים לַֽהֲרוֹג כמו לִמְחוֹץ. והשם גֵּיא הַֽהֲרֵגָה (ירמיה ז, לב), לְיוֹם הֲרֵגָֽה (שם יב, ג). ובלא ה"א הנקבה בְּיוֹם הֶרֶג רָב (ישעיה ל, כה), בשש נקדות, מַכַּת־חֶרֶב וְהֶרֶג וְאַבְדָן (אסתר ט, ה). ושלא נזכר פעלו [הָפְעַל] אִם־כְּהֶרֶג הֲרֻגָיו הֹרָֽג (ישעיה כז, ז), כִּֽי־עָלֶיךָ הֹרַגְנוּ כָל־הַיּוֹם (תהלים מד, כג). והנפעל וּבְנוֹתֶיהָ אֲשֶׁר בַּשָּׂדֶה בַּחֶרֶב תֵּֽהָרַגְנָה (יחזקאל כו, ו), בֵּהָרֵג הֶרֶג בְּתוֹכֵךְ (שם כו, טו), בפלס בֵּֽעָטֵף עוֹלֵל וְיוֹנֵק (איכה ב, יא), ומשפטם בְּהֵהָרֵג, בְּהֵעָטֵף.  

הרה  
הָרֹה עָמָל וְיָלֹֽד אָוֶן (איוב טו, לה), הֹרוֹ וְהֹגוֹ מִלֵּב דִּבְרֵי־שָֽׁקֶר (ישעיה נט, יג), מקור כמו הָרוֹ עָמָל וְהוֹלֵיד אָֽוֶן (ישעיה נט, ד), והחולם במקום קמץ, וכן הֹגוֹ מקור. ואדוני אבי ז"ל פירוש כי הָרוֹ משרש יָרָה כמו וּלְהוֹרֹת אֶת־בְּנֵי יִשְׂרָאֵל (ויקרא י, יא), תַּֽהֲרוּ חֲשַׁשׁ (ישעיה לג, יא), הֶאָֽנֹכִי הָרִיתִי (במדבר יא, יב), וְהָרִית וְיָלַדְתְּ בֵּֽן (שופטים יג, ג), וַיָּבֹא אֵלֶיהָ וַתַּהַר לֽוֹ (בראשית לח, יח). והתאר הִנָּךְ הָרָה וְיֹלַדְתְּ בֵּן (שם טז, יא), לְאִישׁ אֲשֶׁר־אֵלֶּה לּוֹ אָֽנֹכִי הָרָה (שם לח, כה), וגם הִנֵּה הָרָה לִזְנוּנִים (שם לח, כד). ובסמוך וְרַחְמָה הֲרַת עוֹלָֽם (ירמיה כ, יז). ולרבות עַל־בִּקְעָם הָרוֹת הַגִּלְעָד (עמוס א, יג), וְהָרֹֽתֵיהֶם תְּבַקֵּֽעַ (מלכים ב' ח, יב), אֵת כָּל־הֶהָֽרוֹתֶיהָ בִּקֵּֽעַ (שם טו, טז). ובהראות למ"ד הפעל וְהָֽרִיּוֹתָיו יְבֻקָּֽעוּ (הושע יד, א). ויאמר האחד ממנו הָרִית כמו שאמרו במשנה מן דליותיו דָּלִית (פאה פרק ד, משנה א), ובדלית ובדקל בעל הבית מוריד ומחלק. ואומר זה על מיעוט החמלה בהם כמו שאמר וְעֹלְלֵיהֶם יְרֻטְּשׁוּ לְעֵינֵיהֶם (ישעיה יג, טו), וְעֹלְלֵיהֶם תְּרַטֵּשׁ (מלכים ב' ח, יב). ותאר אחר הֹבִישָׁה הֽוֹרָתָם (הושע ב, ו). והשם הֵרֹן, עִצְּבוֹנֵךְ וְהֵֽרֹנֵךְ (בראשית ג, טז), ובהראות למ"ד הפועל וַיִּתֵּן י"י לָהּ הֵרָיוֹן (רות ד, יג). כל הענין הזה על זמן היות העובר בבטן אמו. ועל יציאתו מבטן אמו הֹרָה גָבֶר (איוב ג, ב), והוא שלא נזכר פעלו מהדגוש [פֻּעַל] כאילו אמר יולד גבר, ופירוש אָמַר (שם) על המבשר. וכן וַתַּהַר אֶת־מִרְיָם וְאֶת־שַׁמַּי וְאֶת־יִשְׁבַּח אֲבִי אֶשְׁתְּמֹֽעַ (דברי הימים א' ד, יז), כאילו אמר ותלד. ויש מפרשים הֹרָה גָבֶר כמשמעו. וכן דעת רבי יהודה שהביאו בכלל השרש כלו בענין אחד. ולזה הפירוש יהיה פירוש אָמַר על איוב, והאב גם כן יקרא הורה לפי שנותן ההריון כמו שאמר עַל־בִּרְכֹת הוֹרַי (בראשית מט, כו). 

הרס  
הָרַס בְּעֶבְרָתוֹ (איכה ב, ב), וְהָֽרַסְתָּ אֶת־מִזְבַּח הַבַּעַל (שופטים ו, כה), הֵן יַֽהֲרוֹס וְלֹא יִבָּנֶה (איוב יב, יד), תַּֽהֲרֹס קָמֶיךָ (שמות טו, ז), אַל־יֶֽהֶרְסוּ לַֽעֲלֹת אֶל־י"י (שם יט, כד). והנפעל וְגֶדֶר אֲבָנָיו נֶֽהֱרָֽסָה (משלי כד, לא), כִּי־הַשָּׁתוֹת יֵֽהָרֵסוּן (תהלים יא, ג). והפעל הכבד [פִּעֵל] כִּי הָרֵס תְּהָרְסֵם (שמות כג, כד), מְהָֽרְסַיִךְ וּמַֽחֲרִבַיִךְ (ישעיה מט, יז). והשם עִיר הַהֶרֶס (שם יט, יח) בשש נקודות. ומשקל אחר הַרִיסוּת בשורק, וְאֶרֶץ הֲרִֽסֻתֵיךְ (ישעיה מט, יט). ומשקל אחר וַֽהֲרִֽסֹתָיו אָקִים (עמוס ט, יא), בחולם. והאחד ממנו הֲרִיסָה, כלם ענין השבר וההפלה. וענין אחר אל אַל־יֶֽהֶרְסוּ לַֽעֲלֹת אֶל־י"י, כי היוצא מן הסדר והמערכה כהורס הבנין. ועוד כי בהחפזם לראות יפיל האחד את חברו. 

התת  
עַד־אָנָה תְּהֽוֹתְתוּ עַל־אִישׁ (תהלים סב, ד), פירש רבי יונה תאריכו לשונכם על בני אדם ברע ודמהו ללשון הערב ה"ת אלרנו"ל כשמרבה בדברים. ויש מפרשים אותו מלשון הוות.

התל 
וַֽאֲבִיכֶן הֵתֶל בִּי (בראשית לא, ז), פעל כבד [פִּעֵל] ועיקרו להדגש, וכן אַל־יֹסֵף פַּרְעֹה הָתֵל (שמות ח, כה), וְאִישׁ בְּרֵעֵהוּ יְהָתֵלּוּ (ירמיה ט, ד), אִם־כְּהָתֵל בֶּאֱנוֹשׁ תְּהָתֵלּוּ בֽוֹ (איוב יג, ט). ובא על משפטו בדגש וַיְהַתֵּל בָּהֶם אֵֽלִיָּהוּ (מלכים א' יח, כז). והתאר מפעל שלא נזכר פעלו [פֻּעַל] לֵב הוּתַל (ישעיה מד, כ), והוא פתח. והשם אִם־לֹא הֲתֻלִים עִמָּדִי (איוב יז, ב). ומשקל אחר חֲזוּ מַֽהֲתַלּֽוֹת (ישעיה ל, י), ענינם ענין השקר והתעתוע. ואפשר שיהיה אִם־לֹא הֲתֻלִים שם תאר ואמר זה על חביריו שהיו מתעתעים בו ובעבור המרותם דבריו היה ער בלילה להשיבם תשובה תהו פירוש תָּלַן עֵינִֽי (איוב יז, ב).

ואשר הוא בן ארבע אותיות

הבהב  
זִבְחֵי הַבְהָבַי (הושע ח, יג) והוא ענין חרוך. ודומה לו בלשון רבותינו ז"ל והיו מהבהבים אותו באור כדי לקיים מצות קלי (ספרא פרק יד, פרשה ו, א). ועוד (שבת כח, ע"ב), פתילת הבגד שקפלה ולא הבהבה. וכן דומה ללשון הערב לצולה צלי הבהב"י.

נשלמה אות הה"א


אות הו"ו

וו       והב


וו  
לרבים וָוִים, ובסמוך וָוֵי הָֽעַמּוּדִים (שמות לח, י), והם יתדות שהיו יוצאים בעמודים עשויים כצורת וי"ו והיו עשויים להפשיט הקרבנות שם. 

והב   
אֶת־וָהֵב בְּסוּפָה (במדבר כא, טו), שם מקום. כתבתי המלה הזאת בשרש וו כי כן דעת המפרשים כי והב לבדו מלה אחרת. אבל אני מצאתי בספרים מדויקים אֶתְוָהֵב מלה אחת התי"ו נקודה בשוא. 

נשלמה אות הו"ו

א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת


אות הזי"ן

זאב    זבב    זבד    זבח    זבל    זג    זה    זהב    זהם    זהר    זו    זוב    זוד    זוה    זוז    זול    זון    זוע    זור    זחח    זחל    זיו    זיז    זיק    זית    זכך    זכה    זכר    זלל    זלג    זולת    זמם      זמן    זמר    זנב    זנה    זנח    זנק    זעה    זעך    זעם    זעף    זעק    זער    זפת    זקק    זקן   זקף    זרב    זרה    זרח    זרם    זרע    זרק    זרת    זלזל    זלעפה    זרזיף    זרזיר 






זאב  
וְגָר זְאֵב עִם־כֶּבֶשׂ (ישעיה יא, ו), כִּזְאֵבִים טֹרְפֵי טָרֶף (יחזקאל כב, כז), זְאֵבֵי עֶרֶב (צפניה ג, ג), ידוע.

זבב  
יִשְׁרֹק י"י לַזְּבוּב אֲשֶׁר בִּקְצֵה יְאֹרֵי מִצְרָיִם (ישעיה ז, יח), זְבוּבֵי מָוֶת יַבְאִישׁ (קהלת י, א), ידוע.

זבד   
זְבָדַנִי אֱלֹהִים אֹתִי זֶבֶד טוֹב (בראשית ל, כ), בשש נקדות, ויש ספרים בחמש נקדות, ענינו לפי מקומו נתן לי אלהים מתן טוב. וכתב רבי יונה כי הוא דומה ללשון הערב שאומר הלשון הזה על המתנה. 

זבח  
אֲשֶׁר זָבַח לַי"י בָּקָר (מלכים א' ח, סג), וְזָבַחְנוּ לַֽי"י אֱלֹהֵינוּ (שמות ח, כג), אֲשֶׁר תִּזְבַּח בָּעֶרֶב (דברים טז, ד), זְבַח לֵאלֹהִים תּוֹדָה (תהלים נ, יד), לִזְבֹּחַ לַֽי"י אֱלֹהֶיךָ בַּגִּלְגָּֽל (שמואל א' טו, כא). והכבד [פִּעֵל] זִבַּח אָמוֹן וַיַּֽעַבְדֵֽם (דברי הימים ב' לג, כב), לָהֶם אֲזַבֵּחַ וְיַעְזְרוּנִי (שם ב' כח, כג), עַל־רָאשֵׁי הֶהָרִים יְזַבֵּחוּ (הושע ד, יג). והשם וַיִּזְבַּח יַֽעֲקֹב זֶבַח בָּהָר (בראשית לא, נד) בסגול. ולרבים זְבָחִים שְׁלָמִים (שמות כד, ה). ובתוספת ה"א זִבְחָה, והקבוץ זְבָחוֹת, וְיֵבֹשׁוּ מִזִּבְחוֹתָֽם (הושע ד, יט). ושם המקום שמקריבים עליו הזבחים מִזְבֵּחַ, וְעָשִׂיתָ מִזְבֵּחַ מִקְטַר קְטֹרֶת (שמות ל, א), אף על פי שלא היו מקריבים עליו זבחים נקרא מזבח לפי שהיה מזה עליו דם הזבח אחת בשנה.

זבל  
הַפַּעַם יִזְבְּלֵנִי אִישִׁי (בראשית ל, כ), ענינו ידור עמי כי כן נקראת הדירה זבול. בָּנֹה בָנִיתִי בֵּית זְבֻל לָךְ (מלכים א' ח, יג), ובתוספת ה"א שֶׁמֶשׁ יָרֵחַ עָמַד זְבֻלָה (חבקוק ג, יא). 

זג  
מֵֽחַרְצַנִּים וְעַד־זָג (במדבר ו, ד), קמץ והוא קליפת הענבים שמחוץ. 

זה  
זֶה יְנַֽחֲמֵנוּ (בראשית ה, כט), על הודעת הדבר הנמצא בקרוב ברוב. ופעמים ברחוק כמו זֶה סִינַי (שופטים ה, ה), הָהָר הַטּוֹב הַזֶּה וְהַלְּבָנֹֽן (דברים ג, כה), כי יאמר זה על הידיעה. שְׁבוּ נָא בָזֶה (במדבר כב, יט), בזה המקום, וכן וּשְׁחַטְתֶּם בָּזֶה וַֽאֲכַלְתֶּם (שמואל א' יד, לד), בזה המקום. וכן מִזֶּה אֶחָד וּמִזֶּה אֶחָד (שמות יז, יב), והדומים להם. ופעמים יחסר בי"ת השירות עֲלוּ זֶה בַּנֶּגֶב (במדבר יג, יז), פירוש עלו בזה הדרך בנגב, וכן זֶה־יָדַעְתִּי כִּֽי־אֱלֹהִים לִֽי (תהלים נו, י), חסר בי"ת ופירושו בזה הדבר אדע ואכיר כי אלהים עמי כי ישמיעני ביום אקרא וישובו אויבי אחור. וכן יבא על הודעת הזמן הנמצא זֶה־לִּי עֶשְׂרִים שָׁנָה (בראשית לא, מא), אֲשֶׁר זָעַמְתָּה זֶה שִׁבְעִים שָׁנָֽה (זכריה א, יב), זֶה יָמִים רַבִּים (יהושע כב, ג). ויש מפרשים מקצתם במקום אֲשֶׁר כמו זֶֽה־אָהַבְתִּי נֶהְפְּכוּ־בִֽי (איוב יט, יט), אֶל־מְקוֹם זֶה יָסַדְתָּ לָהֶֽם (תהלים קד, ח), הַר־צִיּוֹן זֶה שָׁכַנְתָּ בּֽוֹ (שם עד, ב), שְׁמַע לְאָבִיךָ זֶה יְלָדֶךָ (משלי כג, כב). ואין צורך להוציאם ממשמעם. ויבא על הזמנת העת כמו הנה ויתחבר עם הנה למהירות הזמנת הענין בעתו כמו קוֹל דּוֹדִי הִנֵּה־זֶה בָּא (שיר השירים ב, ח), וְהִנֵּֽה־זֶה מַלְאָךְ נֹגֵעַ בּוֹ (מלכים א' יט, ה), וזה בסגול הוא ללשון זכר. ופירוש מִשְּׁבֻעָתֵךְ הַזֶה (יהושע ב, יז), מדבר שבועתך הזה. ובחולם ה"א ללשון נקבה וּלְשִׂמְחָה מַה־זֹּה עֹשָֽׂה (קהלת ב, ב), גַּם־זֹה רָאִיתִי חָכְמָה (שם ט, יג), זֹה מַתַּת אֱלֹהִים הִֽיא (שם ה, יח), לֹא זֶה הַדֶּרֶךְ וְלֹֽא־זֹה הָעִיר (מלכים ב' ו, יט), כִּֽי־כָזֹה וְכָזֶה תֹּאכַל הֶחָרֶב (שמואל ב' יא, כה). ונכתב בו"ו זוֹ לַעְגָּם בְּאֶרֶץ מִצְרָֽיִם (הושע ז, טז), וְעֵדֹתִי זוֹ אֲלַמְּדֵם (תהלים קלב, יב), ויבא עם הו"ו בשורק והוא ללשון זכר ולנקבה גם כן עַם־זוּ יָצַרְתִּי לִי (ישעיה מג, כא), עַם־זוּ גָּאָלְתָּ (שמות טו, יג), מִן־הַדּוֹר זוּ לְעוֹלָֽם (תהלים יב, ח), זוּ כֹחוֹ לֵֽאלֹהֽוֹ (חבקוק א, יא), הֲלוֹא י"י זוּ חָטָאנוּ לוֹ (ישעיה מב, כד), עוּזָּה אֱלֹהִים זוּ פָּעַלְתָּ לָּֽנוּ (תהלים סח, כט), בְּאֹֽרַח־זוּ אֲהַלֵּךְ (שם קטב, ד), אַשְׂכִּֽילְךָ וְֽאֽוֹרְךָ בְּדֶֽרֶךְ־זוּ תֵלֵךְ (שם לב, ח), דֶּֽרֶךְ־זוּ אֵלֵךְ (שם קמג, ח), שְׁתַּֽיִם־זוּ שָׁמָעְתִּי (שם סב, יב). ויש מפרשים מקצתם במקום אֲשֶׁר כמו בְּרֶֽשֶׁת־זוּ טָמָנוּ (שם ט, טז), זוּ חָטָאנוּ (ישעיה מב, כד), בִּמְזִמּוֹת זוּ חָשָֽׁבוּ (תהלים י, ב), זוּ שַׁדּוּנִי (שם יז, ט). ויבא עוד לנקבה באל"ף במקום וי"ו ובתי"ו הנקבה זֹאת הָֽאִשָּׁה (מלכים ב' ח, ה), זֹֽאת־מְנוּחָתִי (תהלים קלב, יד), וְהָֽיְתָה־זֹּאת לָכֶם לְחֻקַּת עוֹלָם (ויקרא טז, לד), בְּזֹאת אֲנִי בוֹטֵֽחַ (תהלים כז, ג), בְּזֹאת תִּבָּחֵנוּ חֵי פַרְעֹה (בראשית מב, טו), הֲזֹאת יָדַעְתָּ מִנִּי־עַד (איוב כ, ד), כָּזֹאת וְכָזֹאת דִּבְּרָה הַנַּֽעֲרָה (מלכים ב' ה, ד). 

זהב  
זָהָב וָכֶסֶף (שמות כה, ג), ידוע. ולפי שהזהב זך ונקי יקרא גם כן הדבר הזך והנקי זהב מִצָּפוֹן זָהָב יֶֽאֱתֶה (איוב לז, כב), רצונו לומר הרוח הזכה והנקיה. והחכם רבי אברהם אבן עזרא ז"ל פירשו זוהר השמים הדומה לעין זהב כי מפאת צפון יחל להזדכך. ועוד כּֽוֹס־זָהָב בָּבֶל בְּיַד־י"י (ירמיה נא, ז), רצונו לומר היין הזך והנקי. ועוד הַֽמְרִיקִים מֵֽעֲלֵיהֶם הַזָּהָֽב (זכריה ד, יב), רצונו לומר השמן הזך והנקי.

זהם  
וְזִֽהֲמַתּוּ חַיָּתוֹ לָחֶם (איוב לג, כ), פירוש תחשוב נפשו המאכל לזוהמא והוא הזיעה המאוסה בין מגוף האדם בין ממאבל. ודומה לו בלשון רבותינו על ענין המאכל (חולין קה, ע"א) להעביר הזהומה, בידים מזהמות (ברכות מז, ע"ב). ועל ענין הגוף ישֹראל שעמדו על הר סיני פסקה זוהמתן (עבודה זרה כב, ע"ב).

זהר  
וְהִזְהִיר אֶת־הָעָֽם (יחזקאל לג, ג), וְהִזְהִירֹה [וְהִזְהִירוֹ] וְנִשְׁמַר (מלכים ב' ו, י), בה"א במקום וי"ו, וְהִזְהַרְתָּה אֶתְהֶם (שמות יח, כ), וְלֹא הִזְהַרְתּוֹ (יחזקאל ג, יח). והנפעל חָיוֹ יִֽחְיֶה כִּי נִזְהָר (שם ג, כא), אֶת־קוֹל הַשּׁוֹפָר וְלֹא נִזְהָר (שם לג, ד), וְהָעָם לֹֽא־נִזְהָר (שם לג, ו), וְהוּא נִזְהָר נַפְשׁוֹ מִלֵּֽט (שם לג, ה), ארבעתם קמצים והם נפעל עבר בענין אשר לא ידע להזהר. וְיֹתֵר מֵהֵמָּה בְּנִי הִזָּהֵר (קהלת יב, יב), כלם ענין הזהרה וידוע הוא. וענין אחר וְהַמַּשְׂכִּלִים יַזְהִרוּ כְּזֹהַר הָֽרָקִיעַ (דניאל יב, ג), כְּמַרְאֵה־זֹהַר כְּעֵין הַחַשְׁמַֽלָה (יחזקאל ח, ב), ענין נגה. 

זו  
עַם־זוּ יָצַרְתִּי לִי (ישעיה מג, כא), הֲלוֹא י"י זוּ חָטָאנוּ לוֹ (שם מב, כד), מִפְּנֵי רְשָׁעִים זוּ שַׁדּוּנִי (תהלים יז, ט), פירשו רבי יונה כענין אשר, וכן דֶּֽרֶךְ־זוּ אֵלֵךְ (תהלים קמג, ח). ויתכן לפרשם כולם כענין זה והו"ו בהם תמורת הה"א כמשפט. וכבר כתבנום בשרש זֶה. 

זוב  
זָב עִמְקֵךְ (ירמיה מט, ד), פירוש מדם חללים, הֵן הִכָּה־צוּר וַיָּזוּבוּ מַיִם (תהלים עח, כ), שֶׁהֵם יָזוּבוּ מְדֻקָּרִים (איכה ד, ט), כלומר יזוב דמם, והוא על דרך משל שהם מתים ברעב פתאום כאילו הם מדוקרים. ופירוש מִתְּנוּבֹת שָׂדָֽי (שם) מחוסר תנובות שדי. וְאִשָּׁה כִּֽי־יָזוּב זוֹב דָּמָהּ (ויקרא טו, כה), זָבַת חָלָב (שמות ג, ח), וְהַזָּב אֶת־זוֹבוֹ (ויקרא טו, לג), ענין זיבה ידוע. 

זוד  
כִּי בַדָּבָר אֲשֶׁר זָדוּ עֲלֵיהֶֽם (שמות יח, יא), כִּי אֶל־י"י זָדָה (ירמיה נ, כט). והתאר זֵד יָהִיר לֵץ שְׁמוֹ (משלי כא, כד), גָּעַרְתָּ זֵדִים אֲרוּרִים (תהלים קיט, כא). ומשקל אחר הַמַּיִם הַזֵּֽידוֹנִֽים (שם קכד, ה). והשם בָּא זָדוֹן וַיָּבֹא קָלוֹן (משלי יא, ב), ופירושו בא איש זדון או יהיה תאר. וכן הִנְנִי אֵלֶיךָ זָדֹון (ירמיה נ, לא), וְכָשַׁל זָדוֹן וְנָפַל וְאֵין לֹו מֵקִים (שם נ, לב). ומשקל אחר גַּם מִזֵּדִים חֲשׂךְ עַבְדֶּךָ (תהלים יט, יד), כלומר מהזדונות חשכני שלא ימשלו בי ואחטא במזיד, אָז אֵיתָם (שם), אם לא תחשוב לי השגיאות ותחשוך אותי מהזדונות או אהיה תמים וְנִקֵּיתִי מִפֶּשַֽׁע רָֽב (שם). והפעל הנוסף [הִפְעִיל] וְכִֽי־יָזִד אִישׁ (שמות כא, יד), כִּי הֵזִידוּ עֲלֵיהֶם (נחמיה ט, י). ורבותינו ז"ל נשתמשו הרבה בזה הלשון וקראו מזיד למי שעושה הדבר ברצון.

זוה  
כְּזָוִיּוֹת מִזְבֵּֽחַ (זכריה ט, טו), בְּנוֹתֵינוּ כְזָוִיֹּת (תהלים קמד, יב). ומשקל אחר מְזָוֵינוּ מְלֵאִים (שם קמד, יג), והם הפאות והפנות. 

זוז  
מְזוּזָה המ"ם נוספת והה"א לנקבה, וּמְזֽוּזָתָם אֵצֶל מְזֽוּזָתִי (יחזקאל מג, ח). ולרבות וּכְתַבְתָּם עַל־מְזֻזוֹת בֵּיתֶךָ (דברים ו, ט). והם לחיי השערים. ופירוש וְעָמַד עַל־מְזוּזַת הַשַּׁעַר (יחזקאל מו, ב), סמוך למזוזת השער. אבל יונתן תרגמו כמו מפתן ויקום על סקיפת תרעא. וכן עַל־מְזוּזַת הֵיכַל י"י (שמואל א' א, ט), סמוך למזוזת השער. וכן תרגם יונתן בִּסְטַר סִיפָא דְהֵיכְלָא דַיְיָ.

זול  
הַזָּלִים זָהָב מִכִּיס (ישעיה מו, ו), ענין זול. ורבותינו ז"ל נשתמשו הרבה בזה הלשון כמו שאמרו (בבא בתרא א, ע"ב) מעות בזול ופירות ביוקר. וכן הפעל הכבד [הִפְעִיל] בענין קרוב לזה והוא עניו הבזיון כָּֽל־מְכַבְּדֶיהָ הִזִּילוּהָ (איכה א, ח), והראוי הֱזִילוּהָ. ובא בדגש כמו וַיַּלִּונוּ [וַיַּלִּינוּ] עָלָיו אֶת־כָּל־הָעֵדָה (במדבר יד, לו).

זון  
מְפִיקִים מִזַּן אֶל־זַן (תהלים קמד, יג), והוא תאר למינים הזנים כמו החטה והשעורה ומיני הקטניות והדומים להם שזנים את האדם. וכן במשנה (כתובות קא, ע"ב) הנושא את האשה ופסק עמה לזון את בתה שלש שנים. וזולת זה הרבה נשתמשו בפעל הזה. והשם בָּר וָלֶחֶם וּמָזוֹן (בראשית מה, כג), רָחָב הַזּוֹנָה (יהושע ו, כה), תאר בפלס טוֹבָה ופירושו מוכרת מזון. וכן תרגם יונתן פּוּנְדְקִיתָא. ורבי יונה פירש כן וַיִּתְּנוּ הַיֶּלֶד בַּזּוֹנָה (יואל ד, ג), ויתכן שהוא מן זנה מענין זנות. ורבי יונה פירש מזן אל זן, ממין אל מין מתרגום לְמִינוֹ (בראשית א, יא) לִזְנֵיהּ. וכן בְּשָׂמִים וּזְנִים מְרֻקָּחִים (דברי הימים ב' טז, יד), והנכון בדקדוק וזנים מרקחים שהוא מנחי הלמ"ד בפלס מְתִים. וענין אחר וְיָתֵד תִּהְיֶה לְךָ עַל־אֲזֵנֶךָ (דברים כג, יד), והאל"ף נוסף והוא מין כלי זין בלשון רבותינו ז"ל. וכן וְהַזֹּנוֹת רָחָצוּ (מלכים א' כב, לח), בשקל קוֹמוֹת, קוֹמָה, מנחי העי"ן.

זוע  
בַּיּוֹם שֶׁיָּזֻעוּ שֹֽׁמְרֵי הַבַּיִת (קהלת יב, ג), וְלֹא־קָם וְלֹא־זָע מִמֶּנּוּ (אסתר ה, ט). ובהכפל הפ"א והלמ"ד וְיִֽקְצוּ מְזַעְזְעֶיךָ (חבקוק ב, ז). והשם וְהָיָה רַק־זְוָעָה (ישעיה כח, יט), ידוע.

זור  
וַתִּשְׁכַּח כִּי־רֶגֶל תְּזוּרֶהָ (איוב לט, טו), וַיָּזַר אֶת־הַגִּזָּה (שופטים ו, לח), וְהַזּוּרֶה תִּבָּקַע אֶפְעֶֽה (ישעיה נט, ה), והסגול מקום קמץ. ושלא נזכר פועלו ממנו [פֻּעַל] לֹא־זֹרוּ וְלֹא חֻבָּשׁוּ (שם א, ו), על דעת רבי יהודה המדקדק. ועל דעתי הוא פועל עבר לגזרה פעול בפלס מַה־טֹּבוּ אֹֽהָלֶיךָ יַֽעֲקֹב (במדבר כד, ה), ויהיה פעל עומד ואף על פי שהוא עובר בבנין הקל הנה מצאנו אָז הָֽלְמוּ עִקְּבֵי־סוּס (שופטים ה, כב), בודד הֲלָמוּנִי בַּל־יָדָעְתִּי (משלי כג, לה), עובר, ענין מעיכה ידוע. ונקראת המכה לפי שיזורו אותה מָזוֹר, וְלֹֽא־יִגְהֶה מִכֶּם מָזֽוֹר (הושע ה, יג), לַחְמְךָ יָשִׂימוּ מָזוֹר (עבדיה א, ז), וַיַּרְא אֶפְרַיִם אֶת־חָלְיוֹ וִֽיהוּדָה אֶת־מְזֹרוֹ (הושע ה, יג). וגם נאמר על הרפואה מזור לפי שהרפואה תבא על ידי הזרת המכה כמו שאמר לֹא־זֹרוּ וְלֹא חֻבָּשׁוּ (ישעיה א, ו), אֵֽין־דָּן דִּינֵךְ לְמָזוֹר רְפֻאוֹת תְּעָלָה אֵין לָֽךְ (ירמיה ל, יג). וענין אחר וַיְזוֹרֵר הַנַּעַר (מלכים ב' ד, לה), אשטרונד"ר בלע"ז [שטרנוד"ר], ותרגום עֲטִישֹׁתָיו תָּהֶל אוֹר (איוב מא, י) זְרִירוֹי. וגם זה הענין קרוב לענין ראשון כי בהתעטש האדם יזור עצמו. וענין אחר לֹא־זָרוּ מִתַּֽאֲוָתָם (תהלים עח, ל), רוּחִֽי זָרָה לְאִשְׁתִּי (איוב יט, יז). זֹרוּ רְשָׁעִים מֵרָחֶם (תהלים נח, ד), אפשר שהוא מהפעל הקל לגזרת פעול או יהיה מאשר לא נזכר פועלו לדעת רבי יונה. והשם וְהָיָה לָכֶם לְזָרָא (במדבר יא, כ), ובשקל צָרָה, רָעָה והאל"ף מקום ה"א. ועוד נכתבו בשרש זרה. והפעול מבנין הִפְעִיל מוּזָר הָיִיתִי לְאֶחָי (תהלים סט, ט). והנפעל אֲשֶׁר נָזֹרוּ מֵֽעָלַי בְּגִלּֽוּלֵיהֶם כֻּלָּֽם (יחזקאל יד, ה), נָזֹרוּ אָחֽוֹר (ישעיה א, ד), והתאר לְאִישׁ זָר (ויקרא כב, יב), וְזָרִים לֹא־יַֽעַבְרוּ־בָהּ (יואל ד, יז), מַיִם זָרִים קָרִים נוֹזְלִֽים (ירמיה יח, יד), וְשִׁלַּחְתִּי לְבָבֶל זָרִים וְזֵרוּהָ (שם נא, ב), לשון נופל על הלשון כי וְזֵרוּהָ מענין זְרֵה־הָלְאָה (במדבר יז, ב), ומשרשו. ויתכן היות וְזֵרוּהָ מענין זרים ומשרשו מן הקל לגזרת פָּעֵל. ופירושו וְשִׁלַּחְתִּי לְבָבֶל נכרים ויעשוה כנכריה בכל אשר לה כי יקחו הכל ויבזו אותה. ועוד נפרשו בשרש זָרָה, כל אלו ענין התנכרות וזרות. ופירוש מַיִם זָרִים באים ממקום זר ורחוק כאילו הם זרים אל המקום אשר נוזלים שם. כְּמַהְפֵּכַת זָרִֽים (ישעיה א, ז), פירוש כמהפכת אנשים זרים מארץ רחוקה כשיבאו על עיר וילכדוה יהפכו וישחיתו הכל כי אין דעתם לעמד בה והקרובים אינם עושים כן ועוד נכתבו בשרש זרם.

זחח  
וְלֹֽא־יִזַּח הַחֹשֶׁן (שמות כח, כח), ענינו ולא יגבה כלומר שלא יסור ולא יזוז מעל האפוד. ודומה לו בלשון רבותינו ז"ל (חולין ו, ע"א) משרבו זחוחי הלב, פירוש גבוהי לב וגסי הרוח.

זחל  
עַל־כֵּן זָחַלְתִּי וָֽאִירָא (איוב לב, ו), ענינו לפי מקומו פחדתי. ורבי יונה פירשו התאחרתי ודמהו ללשון הערב. וענין אחר זֹֽחֲלֵי עָפָֽר (דברים לב, כד), כְּזֹֽחֲלֵי אֶרֶץ (מיכה ז, יז), הם השרצים הנגרים ומתנועים על הארץ על גחונם. ודומה לו בדברי רבותינו ז"ל שאמרו (מקואות פרק ה, משנה ה) על המשקים הנגרים זוחלים. ומזה לפי דעתי אֶבֶן הַזֹּחֶלֶת (מלכים א' א, ט), נקראת כן לפי שהמים היו זוחלין ונגרין לצרה כמו שאמר אֲשֶֽׁר־אֵצֶל עֵין רֹגֵל (שם). ורבינו שלמה פירש אבן גדולה שהבחורים היו מנסים את כחם להזיזה ולגררה, ויונתן תרגם אֶבֶן סְכוּתָא, שעומדים עליה ומצפים למרחוק. 

זיו  
בְּחֹדֶשׁ זִו (מלכים א' ו, א), הוא חדש אייר, ואמרו רבותינו ז"ל, (ראש השנה יא, ע"א) כי נקרא כן משום דאית בה זיוא לאילני, כי הזיו בלשונם הזהר והנגה. וכן תרגום מִנֹּגַהּ נֶגְדּוֹ (שמואל ב' כב, יג), מִזִיו יְקָרֵיהּ. 

זיז  
וְהִתְעַנַּגְתֶּם מִזִּיז כְּבוֹדָֽהּ (ישעיה סו, יא), ענינו לפי מקומו כמו זיו. וכן תרגם יונתן מַחֲמַד יְקָרָהּ. ויש אומרים שהוא שם חיה מחית השדה כמו וְזִיז שָׂדַי עִמָּדִֽי (תהלים נ, יא), וכן וְזִיז שָׂדַי יִרְעֶֽנָּה (שם פ, יד). ויש אומרים כי זיז שם כלל לכל חית השדה. ובויקרא רבה (פרשה כב, דף קצא) וזיז שֹדי עמדי אמר רבי יהודה ברבי סימון הזיז הזה עוף גדול הוא ובשעה שהוא פורש כנפיו מכהה גלגל חמה הדא הוא דכתיב המבינתך יאבר נץ יפרוש כנפיו לתימן. ולמה נקרא שמו זיז? שיש בו מכל מיני טעמים מזה ומזה.

זיק  
מְאַזְּרֵי זִיקוֹת (ישעיה נ, יא), וּבְזִיקוֹת בִּֽעַרְתֶּם (שם), פירוש נצוצות האש. ואפשר להיות מזה השרש והענין הַיֹּרֶה זִקִּים (משלי כו, יח), והדגש תמורת הנח. וכן וּפְטוּרֵי צִצִּים (מלכים א' ו, יח) הכל ארו. ועוד נכתבנו בשרש זקק.

זית  
זַיִת רַֽעֲנָן יְפֵה פְרִי־תֹאַר (ירמיה יא, טז), וְשֶׁמֶן זַיִת הִֽין (שמות ל, כד), אֶֽרֶץ־זֵית שֶׁמֶן (דברים ח, ח) פירוש עצי זית שעושין שמן, כי יש זתים שאינם עושין שמן. וכן תרגם אנקלוס אַרְעָא דְּזֵיתָהָא עָבְדִין מִשְׁחָא. זֵיתִים יִהְיוּ לְךָ (דברים כח, מ), ידוע.

זכך  
וְשָׁמַיִם לֹֽא־זַכּוּ בְעֵינָֽיו (איוב טו, טו), זַכּוּ נְזִירֶיהָ מִשֶּׁלֶג (איכה ד, ז). והפעל הנוסף [הִפְעִיל] וַֽהֲזִכּוֹתִי בְּבֹר כַּפָּֽי (איוב ט, ל). והתאר שֶׁמֶן זַיִת זָךְ (שמות כז, כ). והוא קמץ. אִם־זַךְ וְיָשָׁר אָתָּה (איוב ח, ו), זַךְ אֲנִי בְּֽלִי פָשַׁע (שם לג, ט), כלם פתחין. ולנקבה וּלְבֹנָה זַכָּה (שמות ל, לד), וּתְפִלָּתִי זַכָּֽה (איוב טז, יז). ולרבים זַכִים. ומזה הענין נקראת הזכוכית כן לפי שהיא זכה לֹא־יַעַרְכֶנָּה זָהָב וּזְכוֹכִית (איוב כת, יז), היא הזכוכית הלבנה היקרה מזהב כמו שאמרו רבותינו ז"ל (בבא מציעא כט, ע"ב) בזוגיתא חיורתי.

זכה  
וּמַה־יִּזְכֶּה יְלוּד אִשָּֽׁה (איוב כה, ד). והפעל הכבד זִכִּיתִי לִבִּי (משלי כ, ט), בַּמֶּה יְזַכֶּה־נַּעַר אֶת־אָרְחוֹ (תהלים קיט, ט). וההתפעל רַֽחֲצוּ הִזַּכּוּ (ישעיה א, טז), משפטו הזדכו. וכבר ביארתי דקדוקו בבנין התפעל בחלק הראשון מזה הספר, וענין אחד הוא זכה זכך. 

זכר  
וְלֹֽא־זָכַר שַׂר־הַמַּשְׁקִים (בראשית מ, כג), זָכַרְנוּ אֶת־הַדָּגָה (במדבר יא, ה), י"י זְכָרָנוּ יְבָרֵךְ (תהלים קטו, יב). פירוש י"י אשר זכרנו תמיד בחמלתו עלינו הוא יברך עמו. ופירוש אחר כן בפרט מי יברך. זָכוֹר תִּזְכּוֹר (איכה ג, כ), כִּי זְכֹר אֲנִי וָאַתָּה (מלכים ב' ט, כה), יתכן היות צווי, ופרוש כִּי זְכֹר כשהיינו אני ואתה רוכבים צמדים. והרב רבי יצחק גיאת ז"ל כתב שהוא מקור ונקשר עם מלת אני כמו וְשַׁבֵּחַ אֲנִי (קהלת ד, ב), אֲנִי פִּי־מֶלֶךְ שְׁמוֹר (קהלת ח, ב). שלשתם כתב שהם מקור. ואנחנו כתבנו וְשַׁבֵּחַ תאר, ופִּי־מֶלֶךְ שְׁמוֹר יתכן היותו צווי ופירושו אני מזהירך פי מלך שמור. והשם זִכָּרוֹן לִבְנֵי יִשְׂרָאֵל (שמות לט, ז), בדגש. ומשקל אחר קל אֵין זִכְרוֹן לָרִֽאשֹׁנִים (קהלת א, יא), זִכְרֹֽנֵיכֶם מִשְׁלֵי־אֵפֶר (איוב יג, יב). ובקבוץ הנקבות אֶת־סֵפֶר הַזִּכְרֹנוֹת (אסתר ו, א). ומבלי תוספת נו"ן תִּמְחֶה אֶת־זֵכֶר עֲמָלֵק (דברים כה, יט), בשש נקדות. אבל לְזֵכֶר קָדְשֽׁוֹ (תהלים ל, ה) בחמש נקודות ולית כותיה, כן הוא במקצת הספרים, ובמקצת הספרים כל זכר בחמש נקודות. ובתוספת מ"ם מַזְכֶּרֶת עָוֹֽן (במדבר ה, טו), בפלס מַרְצֶפֶת אֲבָנִֽים (מלכים ב' טז, יז). ויתכן שיהיה מהפעל הנוסף זולתי שם, כלומר והמנחה היתה מזכרת עונה אם היה לה. והנפעל וְנִזְכַּרְתֶּם לִפְנֵי י"י (במדבר י, ט), וְלֹא תִזָּכַרְן ָ צִדְקֹתָו [צִדְקֹתָיו] (יחזקאל ג, כ), וְהַיָּמִים הָאֵלֶּה נִזְכָּרִים וְנַֽעֲשִׂים (אסתר ט, כח), יַעַן הִזָּכֶרְכֶם בַּכַּף תִּתָּפֵֽשׂוּ (יחזקאל כא, כט). ואיננו עובר כאשר כתב רבי יונה רק הוא בודד כמשפט, ופירושו יען הזכרכם לפני, כלומר שאני זוכר אתכם מי אתם שאתם מלאי עון בכף תתפשו. והפעל הנוסף [הִפְעִיל] וְהִזְכַּרְתַּנִי אֶל־פַּרְעֹה (בראשית מ, יד), וְהֽוּא־מַזְכִּיר עָוֹן לְהִתָּפֵֽשׂ (יחזקאל כא, כח), כְּהַזְכִּירוֹ אֶת־אֲרוֹן הָֽאֱלֹהִים (שמואל א' ד, יח), וְשֵׁם אֱלֹהִים אֲחֵרִים לֹא תַזְכִּירוּ (שמות כג, יג), הַמַּזְכִּרִים אֶת־י"י (ישעיה סב, ו), לַֽמְנַצֵּחַ לְדָוִד לְהַזְכִּֽיר (תהלים ע, א). וענין אחר זָכָר וּנְקֵבָה בְּרָאָם (בראשית ה, ב), הַזְּכָרִים לַי"י (שמות יג, יב), ויש מפרשים מזה י"י זְכָרָנוּ יְבָרֵךְ (תהלים קטו, יב). והיה ראוי על המשפט הרי"ש בקמץ קטן וכמו יִלְבָּשָׁם הַכֹּהֵן (שמות כט, ל) כמו יִלְבָּשֵׁם בצרי. ופירושו יברך הזכרים שלנו, ואחר כן יברך את בית ישראל על הנקבות. וזה איננו נכון, כי בית ישראל כלל הוא על הזכרים ועל הנקבות, וכן בית אהרן. ולפי דעתי כי לפיכך אמר הזכרים כי הם היו עולים לרגל ובאים לבית המקדש לפיכך זכר אותם בפרט. ושם הכלל יֵֽרָאֶה כָּל־זְכוּרְךָ (שמות לד, כג). ובנין נפעל ממנו וְכָֽל־מִקְנְךָ תִּזָּכָר (שם לד, יט). ובא כאן מקנה בלשון נקבה כלומר תהיה נזכרת שיהיו נפרשים הזכרים ממנה. ואין תִּזָּכָר עובר כאשר כתב רבי יונה, כי לא מצאנו לעולם בנין נפעל עובר כי אם בודד. וענין שלישי זִכְרוֹ כְּיֵין לְבָנֽוֹן (הושע יד, ח), וְהָֽיְתָה לַלֶּחֶם לְאַזְכָּרָה (ויקרא כד, ו), אַזְכָּֽרָתָהּ לַֽי"י (שם ו, ח), האל"ף תמורת ה"א. ויש מפרשים מזה וְאַחַר הַדֶּלֶת וְהַמְּזוּזָה שַׂמְתְּ זִכְרוֹנֵךְ (ישעיה נז, ח). והפעל הקל ממנו יִזְכֹּר כָּל־מִנְחֹתֶךָ (תהלים כ, ד). וכן כִּזְכֹּר בְּנֵיהֶם מִזְבְּחוֹתָם (ירמיה יז, ב), על דעת רבים, כלומר שהיו מקריבים בניהם על מזבחותם, ויתכן לפרשו מהענין הראשון. וכן דעת יונתן שתרגם כְּאִדְכָּרָא בְנֵיהוֹן אֱגוֹרֵיהוֹן. ואפשר שיהיה דעתו גם כן מענין ההקטרה, כי כן תרגם גם כן אנקלוס אַזְכָּרָה (ויקרא כד, ז) אִדְכַּרְתָּא. ואפשר שהכל ענין אחד, כי הריח מזכיר הדבר. ולפירוש כִּזְכֹּר בְּנֵיהֶם ענין זכרון כך הוא פירוש כן ערב עליהם זכירת מזבחותם וספורם תמיד בעניני קרבניהם כמו זכירת בניהם שהם אהובים להם מאד. והפעל הנוסף ממנו [הִפְעִיל] נַזְכִּירָה דֹדֶיךָ מִיַּיִן (שיר השירים א, ד), מַזְכִּיר לְבֹנָה (ישעיה סו, ג), ענינם ענין ריח וקיבול הדבר ברצון. ומה שהרחיק רבי יונה וְקָמַץ הַכֹּהֵן מִמֶּנָּה מְלוֹא קֻמְצוֹ אֶת־אַזְכָּֽרָתָהּ (ויקרא ה, יב), להיותו מענין ריח אלא מענין זכרון איננו נכון כי אף על פי שלא היתה באותה המנחה לבונה הרי היה המקטיר קומץ קטן הקמח. וכן וְהָֽיְתָה לַלֶּחֶם לְאַזְכָּרָה (שם כד, ז), הכשיר מאד להיות מענין זכרון ואמר כי לא היתה הלבונה ההיא נשרפת. וגם בזה לא דבר נכונה, כי הלבונה ההיא שהיה עורך על הלחם באמת היתה נשרפת בשבת הבאה בסלוק הלחם. ובהקטורת הלבונה ההיא היו החלות נתרות לכהנים ומתחלקות להם. וזהו שאמר בְּיוֹם הַשַּׁבָּת בְּיוֹם הַשַּׁבָּת יַֽעַרְכֶנּוּ (שם כד, ח) עורך חדשה ומקטיר ישנה, כי בסילוק הלחם היתה נקטרת הלבונה ההיא שהיתה על הלחם עד השבת שהיו מסלקין אותו. והנה היתה הלבונה הקטרה בעבור הלחם כי מן הלחם לא היו עולה לגבוה כלום.

זלל 
זוֹלֵל וְסֹבֵֽא (דברים כא, כ), בְּזֹֽלְלֵי בָשָׂר לָֽמוֹ (משלי כג, כ), המרבה באכילת בשר יקרא זולל כמו שיקרא סובא המרבה בשתיית היין. וענין אחר וְאִם־תּוֹצִיא יָקָר מִזּוֹלֵל (ירמיה טו, יט), כִּי הָיִיתִי זוֹלֵלָֽה (איכה א, יא). והשם ממנו כְּרֻם זֻלֻּת לִבְנֵי אָדָֽם (תהלים יב, ט), גם פ"א הפעל בשורק ענין קלות ובזיון. ופירוש כְּרֻם זֻלֻּת ברום הרשעים ובהנשאם זֻלֻּת לִבְנֵי אָדָֽם. והכניס רבי יונה בזה העיקר הָרִים נָזֹֽלּוּ (ישעיה סד, ב). והנכון שהוא משרש נזל.

זלג  
וְהַמַּזְלֵג שְׁלשׁ־הַשִּׁנַּיִם (שמואל א' ב, יג). והקבוץ בלשון נקבות מזלגות הוא הכלי בעל השנים שמוציאין בו הבשר מן הקדירה. ואמר השִּׁנַּֽיִם בלשון שנים, ואם היה בעל שלש, לפי שהשנים הם זוגות ושני המזלג שהמשילם בהם אמר גם כן בלשון שנים ואם הם שלש. וגם יש מזלג בעל שלש שנים זוגות וכן שִׁבְעָה עֵינָיִם (זכריה ג, ט).

זולת  
זוּלַת דַּלַּת עַם־הָאָֽרֶץ (מלכים ב' כד, יד). ובתוספת יו"ד זֽוּלָתִי כָּלֵב בֶּן־יְפֻנֶּה (דברים א, לו). אבל וֵֽאלֹהִים זֽוּלָתִי לֹא תֵדָע (הושע יג, ד), היו"ד כנוי המדבר וידוע הוא.

זמם  
עָשָׂה י"י אֲשֶׁר זָמָם (איכה ב, יז), כַּֽאֲשֶׁר זָמַם לַֽעֲשׂוֹת לְאָחִיו (דברים יט, יט). עַל כִּֽי־דִבַּרְתִּי זַמֹּתִי (ירמיה ד, כח), מלעיל, זַמֹּתִי בַּל־יַֽעֲבָר־פִּֽי (תהלים יז, ג), מלרע. והשם זְמָמוֹ אַל־תָּפֵק (שם קט, ט). ומשקל אחר זִמַּת אִוֶּלֶת חַטָּאת (משלי כד, ט). ופירוש הפסוק אומר כל החושב בדברי אולת יביאהו לידי חטאת וְתֽוֹעֲבַת לְאָדָם לֵֽץ (שם) והחושב בדברי הלץ והוא אינו אויל אבל מתלוצץ בבני ארם ועסקיו רעים ומי שהוא חושב בדבריו ורודף אחריו יביאהו לידי תועבת אדם שיתעבוהו בני אדם. וְלֹא עָשִׂיתי [עָשִׂית] אֶת־הַזִּמָּה עַל כָּל־תּֽוֹעֲבֹתָֽיִךְ (יחזקאל טז, מג), לא נתת את לבך ולא חשבת מה עשית על כל תועבותיך. והקבוץ זִמֹּתַי נִתְּקוּ (איוב יז, יב), ובתוספת מ"ם מְזִמָּה תִּשְׁמֹר עָלֶיךָ (משלי כ, יא). כלם והדומים להם ענין מחשבה. וענין אחר כִּי זִמָּה עָשֽׂוּ (הושע ו, ט), זִמָּה הִֽוא (ויקרא יח, יז). והקבוץ הוּא זִמּוֹת יָעָץ (ישעיה לב, ז), ובתוספת מ"ם אֲשֶׁר יֹאמְרֻךָ לִמְזִמָּה (תהלים קלט, כ), עֲשׂוֹתָהּ הַֽמְזִמָּתָה הָֽרַבִּים (ירמיה יא, טו), ענינם ענין טנוף ותועבה ומעשה רע. ויש אומרים כלם ענין אחד כי כל זמה מחשבה בין טוב ובין רע ולפי מקומו יתפרש כל אחד. 

זמן  
וַיִּשְׁלָחֵנִי וָֽאֶתְּנָה לוֹ זְמָֽן (נחמיה ב, ו), לַכֹּל זְמָן וְעֵת (קהלת ג, א), יְמֵי הַפֻּרִים הָאֵלֶּה בִּזְמַנֵּיהֶם (אסתר ט, לא), בכל שנה ושנה. והפעל הדגוש ממנו [פֻּעַל] לעתיד לְעִתִּים מְזֻמָּנִים (עזרא י, יד), בְּעִתִּים מְזֻמָּנוֹת (נחמיה יג, לא), ענינם ידוע.

זמר  
זַמְּרוּ לְמַלְכֵּנוּ זַמֵּֽרוּ (תהלים מז, ז), אֲזַמֵּר לַֽי"י אֱלֹהֵי יִשְׂרָאֵֽל (שופטים ה, ג), כִּי־טוֹב זַמְּרָה אֱלֹהֵינוּ (תהלים קמז, א). והשם בתוספת מ"ם מִזְמוֹר לְדָוִד (שם ג, א). ומשקל אחר עֵת הַזָּמִיר הִגִּיעַ (שיר השירים ב, יב). ומשקל אחר זְמִרוֹת הָֽיוּ־לִי חֻקֶּיךָ (תהלים קיט, נד), נֹתֵן זְמִרוֹת בַּלָּֽיְלָה (איוב לה, י). ומשקל אחר וְזִמְרַת נְבָלֶיךָ לֹא אֶשְׁמָֽע (עמוס ה, כג), עָזִּי וְזִמְרָת יָהּ (שמות טו, ב), חסר יו"ד המדבר ומשפטו וְזִמְרָתי והראיה שהרי"ש קמוצה, ואילו היתה מלה סמוכה היתה פחותה כמו וְזִמְרַת נְבָלֶיךָ (עמוס ה, כג). וכן אֲשֶׁר נְתָֽנְךָ י"י הַיּוֹם בְּיָד (שמואל א' כו, כג), והוא קמוץ ומשפטו בידי. וראיה גדולה יותר מהקמץ, הענין כי לכינוי הוא כמו עָזִי, ויו"ד עזי עומד במקום שנים, כי נמצאו בקמץ סמוכים כמו וּמְנָת הַמֶּלֶךְ (דברי הימים ב' לא, ג), וזולתו רבים כמו שכתבנו בחלק הדקדוק. מְזַמְּרוֹת מִזְרָקוֹת חֲצֹצְרוֹת (מלכים ב' יב, יד), הם הכלים שמזמרים בהם. וענין אחר וְהִנָּם שֹֽׁלְחִים אֶת־הַזְּמוֹרָה אֶל־אַפָּֽם (יחזקאל ח, יז), רוצה לומר הריח הרע. וענין אחר קְחוּ מִזִּמְרַת הָאָרֶץ (בראשית מג, יא) רוצה לומר ממיטב פירות הארץ. והוא קרוב לענין הראשון, כי מיטב השיר והמשובח שבו יקרא זמיר.  וענין אחר הַזְּמוֹרָה אֲשֶׁר הָיָה בַּֽעֲצֵי הַיָּֽעַר (יחזקאל טו, ב), וּזְמֹרַת זָר תִּזְרָעֶֽנּוּ (ישעיה יז, י). ומשקל אחר וּזְמֹרֵיהֶם שִׁחֵֽתוּ (נחום ב, ג). או בא הקבוץ בלשון זכרים ענינם גפן או נטע אחד, אבל ברוב יפול הלשון הזה על הגפן. ופירש רבי יונה מזה הענין זְמִיר עָֽרִיצִים יַֽעֲנֶֽה (ישעיה כה, ה), כי הלשון הזה יפול על כריתת הזמורה כמו שבא הפעל ממנו. ופירוש יַֽעֲנֶֽה כמו יקרא, כלומר יקרא הקדוש ברוך הוא לכריתת העריצים. והנכון לפרש יענה יכניע ופירושו הכריתה שתבא מאת השם תכניע העריצים. ויהיה זמיר בלתי סמוך, ויתכן שהוא מהענין הראשון ופירושו, הזמיר והתענוג שם תענגים בו העריצים יכניע אותם. והפעל מזה הענין רוצה לומר כריתת הזמורה, וְכַרְמְךָ לֹא תִזְמֹֽר (ויקרא כה, ד), והנפעל לֹא יִזָּמֵר וְלֹא יֵֽעָדֵר (ישעיה ה, ו). ושם הכלי שכורתין בו הזמורות וַֽחֲנִיתֽוֹתֵיהֶם לְמַזְמֵרוֹת (מיכה ד, ג. ישעיה ב, ד), וּמַזְמְרֹֽתֵיכֶם לִרְמָחִים (יואל ד, י), וְכָרַת הַזַּלְזַלִּים בַּמַּזְמֵרוֹת (ישעיה יח, ה), פודאריר"ה [פודרו"יידא] בלע"ז. ויש מפרשים מזה הענין נֹתֵן זְמִרוֹת בַּלָּֽיְלָה (איוב לה, י), רוצה לומר כריתה כענין שנאמר רֶגַע יָמֻתוּ וַֽחֲצוֹת לָיְלָה (שם לד, כ). וּתְאוֹ וָזָֽמֶר (דברים יד, ה), שם חיה כתב רבי יונה נקראת בלשון ערבי זוֹרָאפַ"ה [זיראפ"ה].     

זנב 
וּנְתָֽנְךָ י"י לְרֹאשׁ וְלֹא לְזָנָב (דברים כח, יג). והקבוץ בלשון נקבות בֵּין־שְׁנֵי הַזְּנָבוֹת (שופטים טו, ד), מִשְּׁנֵי זַנְבוֹת הָֽאוּדִים (ישעיה ו, ד). והפעל הכבד ממנו [פִּעֵל] וְזִנַּבְתֶּם אוֹתָם (יהושע י, יט), וַיְזַנֵּב בְּךָ (דברים כה, יח), כלומר שהרג האחרונים שהם זנב המחנה. 

זנה  
וְזָנָה אַֽחֲרֵי אֱלֹהֵי נֵֽכַר־הָאָרֶץ (דברים לא, טז), כִּי זָֽנְתָה אִמָּם (הושע ב, ז), וְאַתְּ זָנִית רֵעִים רַבִּים (ירמיה ג, א), הִצְמַתָּה כָּל־זוֹנֶה מִמֶּֽךָּ (תהלים עג, כז), וַתִּזְנִים וְגַם לֹא שָׂבָֽעַתְּ (יחזקאל טז, כח), פירוש ותזני עמם, אֶת־לִבָּם הַזּוֹנֶה (שם ו, ט), וְאֵת עֵֽינֵיהֶם הַזֹּנוֹת (שם ו, ט), וְזָֽנְתָה אֶת־כָּל־מַמְלְכוֹת הָאָרֶץ (ישעיה כג, יז) לפי שהמשילה בהתבטל הסוחרים ממנה לזונה נשכחה אמר שחשוב עוד לאתננה וְזָֽנְתָה אֶת־כָּל־מַמְלְכוֹת הָאָרֶץ כלומר שיסחרו אותה כל הממלכות. בִּזְנוֹתֵךְ אַֽחֲרֵי גוֹיִם (יחזקאל כג, ל), וַתִּזְנֶה עָלָיו פִּֽילַגְשׁוֹ (שופטים יט, ב). והתאר לנקבה וְהוּא בֶּן־אִשָּׁה זוֹנָה (שופטים יא, א). והשם זְנוּת וְיַיִן וְתִירוֹשׁ (הושע ד, יא). והקבוץ בסימן אחד וְנָֽשְׂאוּ אֶת־זְנֽוּתֵיכֶם (במדבר יד, לג), בִּזְנוּתַיִךְ וּבְרָעָתֵֽךְ (ירמיה ג, ב). ובתוספת תי"ו בתחילה וַיִּשְׁפְּכוּ תַזְנוּתָם עָלֶֽיהָ (יחזקאל כג, ח). והקבוץ וְאֶת־תַּזְנוּתֶיהָ מִמִּצְרַיִם לֹא עָזָבָה (שם). ובתוספת נו"ן תחת התי"ו מֵרֹב זְנוּנֵי זוֹנָה (נחום ג, ד), הַמֹּכֶרֶת גּוֹיִם בִּזְנוּנֶיהָ (שם), וְנִגְלָה עֶרְוַת זְנוּנַיִךְ (יחזקאל כג, כט). או נכפל בו עי"ן הפועל כמו מן הגה הגיגי כן מן זנה זנונים. והפעל הנוסף [הִפְעִיל] כִּי עַתָּה הִזְנֵיתָ אֶפְרַיִם נִטְמָא יִשְׂרָאֵֽל (הושע ה, ג), הִזְנוּ וְלֹא יִפְרֹצוּ (שם ד, י), הַזְנֵה הִזְנוּ (שם ד, יח), והם עומדים. והיוצאים אַל־תְּחַלֵּל אֶֽת־בִּתְּךָ לְהַזְנוֹתָהּ (ויקרא יט, כט). וַיֶּזֶן אֶת־יֹֽשְׁבֵי יְרֽוּשָׁלַם (דברי הימים ב' כא, יא). והפעל שלא נזכר פועלו מן הכבד הדגוש [פֻּעַל] וְאַֽחֲרַיִךְ לֹא זוּנָּה (יחזקאל טז, לד), נכתבה בו הו"ו עם הדגש. 

זנח  
זָנַח י"י מִזְבְּחוֹ (איכה ב, ז), כִּי לֹא יִזְנַח לְעוֹלָם י"י (שם ג, לא). והעומד וַתִּזְנַח מִשָּׁלוֹם נַפְשִׁי (שם ג, יז). והפעל הנוסף [הִפְעִיל] וְאֵת כָּל־הַכֵּלִים אֲשֶׁר הִזְנִיחַ הַמֶּלֶךְ אָחָז (דברי הימים ב' כט, יט), וְהֶֽאֶזְנִיחוּ נְהָרוֹת (ישעיה יט, ו) וכתב רבי יונה כי נהנו בו העברים מנהג לשון ארמית שמוסיפין אל"ף כמו אִשְׁתִּיו חַמְרָא (דניאל ה, ד) אֶתְכְּרִיַּת רוּחִי (דניאל ז, טו). וכתבו בו גם כן ה"א הבנין. וכבר כתבנו דקדוקו בחלק הדקדוק.

זנק   
יְזַנֵּק מִן־הַבָּשָֽׁן (דברים לג, כב), ענינו ידלג ודומה לו בלשון רבותינו ז"ל (חולין לז, ע"א) דיה אם זנקה. 

זעה  
וְהָיִיתָ לְזַֽעֲוָה (דברים כח, כה), הו"ו הנראית למ"ד הפעל תמורת הה"א והה"א לנקבה וענינו כענין זְוָעָה.

זעך  
יָמַי נִזְעָכוּ (איוב יז, א), ענינו נכרתו.

זעם  
וּמָה אֶזְעֹם לֹא זָעַם י"י (במדבר כג, ח), וְזָעַם עַל־בְּרִֽית־קוֹדֶשׁ (דניאל יא, ל), אֲשֶׁר זָעַמְתָּה זֶה שִׁבְעִים שָׁנָֽה (זכריה א, יב), זְעוּם י"י יִפָּול־[יִפָּל]־שָֽׁם (משלי כב, יד), וְאֵיפַת רָזוֹן זְעוּמָֽה (מיכה ו, י), יִזְעָמוּהוּ לְאֻמִּֽים (משלי כד, כד), בקמץ העי"ן, וּלְכָה זֹֽעֲמָה יִשְׂרָאֵֽל (במדבר כג, ז), הזי"ן בחולם להאריך על העי"ן. והשם זַעַם מִלֵּאתָֽנִי (ירמיה טו, יז), מִזַּעַם לְשׁוֹנָם (הושע ז, טז) שְׁפָךְ־עֲלֵיהֶם זַעְמֶךָ (תהלים סט, כה). והנפעל וּפָנִים נִזְעָמִים (משלי כה, כג), ענינם ענין מאיסה וזעף וכעס. 

זעף  
וְעַל־י"י יִזְעַף לִבּֽוֹ (משלי יט, ג), אֶת־פְּנֵיכֶם זֹֽעֲפִים (דניאל א, י), וְהִנָּם זֹֽעֲפִֽים (בראשית מ, ו), וּבְזַעְפּוֹ עִם־הַכֹּֽהֲנִים (דברי הימים ב' כו, יט), מקור. והתאר אֶל־בֵּיתוֹ סַר וְזָעֵף (מלכים א' כא, ד). והשם זַעַף י"י אֶשָּׂא (מיכה ז, ט), וַיַּֽעֲמֹד הַיָּם מִזַּעְפּֽוֹ (יונה א, טו) ענינם ענין הקצף והכעס.

זעק  
אֵלֶיךָ זָֽעֲקוּ וְנִמְלָטוּ (תהלים כב, ו), וַתֵּלֶךְ הָלוֹךְ וְזָעָֽקָה (שמואל ב' יג, יט). עבר במקום בינוני כלומר היתה הולכת מזעקת. לִי יִזְעָקוּ אֱלֹהַי יְֽדַֽעֲנוּךָ (הושע ח, ב), זְעַק וְהֵילֵל בֶּן־אָדָם (יחזקאל כא, יז), וַיָּשׁוּבוּ וַיִּזְעָקוּךָ (נחמיה ט, כח), פירוש ויזעקו לך. והפעל הכבד [הִפְעִיל] וַיַּזְעֵק אֹתִי וַיְדַבֵּר אֵלַי (זכריה ו, ח). והשם וּזְעָקָה בַּגּוֹיִם נִשְׁמָֽע (ירמיה נ, מו), וְאֶת־זַֽעֲקָתָם שָׁמַעְתָּ עַל־יַם־סֽוּף (נחמיה ט, ט), וְֽאַל־יְהִי מָקוֹם לְזַֽעֲקָתִֽי (איוב טז, יח), ענין זעקה קריאה בקול גדול. וכתב אדוני אבי ז"ל מזה מֵרֹב עֲשׁוּקִים יַזְעִיקוּ (איוב לה, ט), והוא יוצא לשני פעולים הרשעים והגזלנים יזעיקו את העניים והעניים זועקים לאל יתברך. הַזְעֶק־לִי אֶת־אִֽישׁ־יְהוּדָה (שמואל ב' כ, ד) וַיַּזְעֵק בָּרָק אֶת־זְבוּלֻן וְאֶת־נַפְתָּלִי (שופטים ד, י), מֵרֹב עֲשׁוּקִים יַזְעִיקוּ (איוב לה, ט). והנפעל נִֽזְעֲקוּ וַיַּדְבִּיקוּ אֶת־בְּנֵי־דָֽן (שופטים יח, כג), מַה־לְּךָ כִּי נִזְעָֽקְתָּ (שם יח, כג), וַיִּזָּֽעֲקוּ כָּל־הָעָם אֲשֶׁר בָּעַיר [בָּעַי] (יהושע ח, טז). והמקור מן הקל בְּזַֽעֲקֵךְ יַצִּילֻךְ קִבּוּצַיִךְ (ישעיה נז, יג), ענינם ענין קבוץ ואסיפת העם וגם אלה מענין הראשון כי לא יאסף העם מבלתי הכרוז שיעבור ויזעק להם שיאספו, או בזעוק האדם כמו כן מעושק שיעשקוהו יאספו העם לקול זעקתו והנה הוא מזעיק אותם. וענין אלו והדומים להם בלע"ז אגרוידמינ"ט [אנרוידמינ"ט]. 

זער  
כַּֽתַּר־לִי זְעֵיר וַֽאֲחַוֶּךָּ (איוב לו, ב), זְעֵיר שָׁם זְעֵיר שָֽׁם (ישעיה כח, י). ומשקל אחר בתוספת מ"ם וְנִשְׁאַר אֱנוֹשׁ מִזְעָֽר (שם כד, ו), הֲלֹא־עוֹד מְעַט מִזְעָר (שם כט, יז), תרגום מְעַט (בראשית יח, ד) זְעֵיר. 

זפת 
וַתַּחְמְרָה בַֽחֵמָר וּבַזָּפֶת (שמות ב, ג), לְזֶפֶת בֹּֽעֵרָֽה (ישעיה לד, ט), בשש נקדות. פיצי [פיגול"ה] בלע"ז. 

זקק  
יָזֹקּוּ מָטָר לְאֵדֽוֹ (איוב לו, כז), וּמָקוֹם לַזָּהָב יָזֹֽקּוּ (שם כח, א). והפעל הכבד [פִּעֵל] וְזִקַּק אֹתָם (מלאכי ג, ג), מְזֻקָּק שִׁבְעָתָֽיִם (תהלים יב, ז), ענינם ענין ההתכה. לֶאְסֹר מַלְכֵיהֶם בְּזִקִּים (שם קמט, ח), רֻתְּקוּ בַזִּקִּֽים (נחום ג, י), ענינם כבלים. ותרגום לֹֽא־לִנְחֻשְׁתַּיִם הֻגָּשׁוּ (שמואל ב' ג, לד) לָא לְזִיקִין דִנְחַשׁ אִתְקְרָבוּ. הַיֹּרֶה זִקִּים (משלי כו, יח), פירוש להבות אש מדברי רז"ל (חולין קלו, ע"ב), והוו נפקין זקוקין דנור מפומיה דרבי. 

זקן  
וַֽיְהִי כִּֽי־זָקֵן יִצְחָק (בראשית כז, א), פעל עובר. וְאַבְרָהָם זָקֵן (שם כד, א), תאר. ובסמוך זְקַן בֵּיתוֹ (שם כד, ב), זָקַנְתִּי וָשַׂבְתִּי (שמואל א' יב, ב). והשם כִּֽי־בֶן־זְקֻנִים הוּא לוֹ (בראשית לז, ג), בֵּן לִזְקֻנָיו (שם כא, ב), והוא שם בלשון רבים לא יבא ממנו יחיד וכן נְעוּרִים, בְּתוּלִים. ומשקל אחר וְעֵינֵי יִשְׂרָאֵל כָּֽבְדוּ מִזֹּקֶן (שם מח, י). ומשקל אחר וְעַד־זִקְנָה אֲנִי הוּא (ישעיה מו, ד), אַֽחֲרֵי זִקְנָתָהּ (בראשית כד, לו). והפעל הנוסף [הִפְעִיל] אִם־יַזְקִין בָּאָרֶץ שָׁרְשׁוֹ (איוב יד, ח), גַּם כִּֽי־יַזְקִין לֹֽא־יָסוּר מִמֶּֽנָּה (משלי כב, ו). והשם וְגַם אֶת־הַזָּקָן תִּסְפֶּֽה (ישעיה ז, כ). ובסמוך בִּזְקַן עֲמָשָׂא לִנְשָׁק־לֽוֹ (שמואל ב' כ, ט), וְהֶחֱזַקְתִּי בִּזְקָנוֹ (שם א' יז, לה). ויבא בלשון זכר עַד־יְצַמַּח זְקַנְכֶם (שם ב' י, ה). ובלשון נקבה וְכָל־זָקָן גְּרֻעָה (ירמיה מח, לז), וְגַם אֶת־הַזָּקָן תִּסְפֶּֽה (ישעיה ז, כ).

זקף   
י"י זֹקֵף כְּפוּפִים (תהלים קמו, ח), ענינו מרים. ותרגום וַיִּשָּׂא עֵינָיו וַיַּרְא (בראשית יח, ב), וּזְקַף עֵינוֹהִי וַחֲזָא.

זרב  
בְּעֵת יְזֹֽרְבוּ נִצְמָתוּ (איוב ו, יז), יתכן לפרשו מלשון מרזב בדברי רבותינו ז"ל (בבא בתרא נח, ע"ב) והוא הפוך, כלומר בעת שתראה אותם נגרים כמרזב בעת ההיא נצמתו. ורבינו סעדיה פירשו לשון קור, דומה ללשון רבותינו ז"ל שאמרו (יומא עח, ע"א) כסא דכספא נמי אסיר משום דמרזיב, כלומר שמצנן. וכן הוא הפירוש בזמן החרף ובימי הקור נצמתו, כלומר נתאספו יחד אפיקי הנחלים. ונצמתו מלשון צומת הגידים בדברי רבותינו ז"ל (חולין עו, ע"א) כלומר מקום אסיפת הגידים. ורבי משה בן גקטי"ליא פירש יזרבו כמו יצרבו, כלומר בשעה שיתחממו נכרתו כמו שאמר בְּחֻמּוֹ נִדְֽעֲכוּ מִמְּקוֹמָֽם (שם).

זרה  
זְרֵה־הָלְאָה (במדבר יז, ב), תִּזְרֶה לָרוּחַ (יחזקאל ה, ב), וָֽאֶזְרֵם בְּמִזְרֶה בְּשַֽׁעֲרֵי הָאָרֶץ (ירמיה טו, ז), וַיִּזֶר עַל־פְּנֵי הַמַּיִם (שמות לב, כ), לוֹא לִזְרוֹת וְלוֹא לְהָבַֽר (ירמיה ד, יא). והשם בָרַחַת וּבַמִּזְרֶֽה (ישעיה ל, כד). ואדוני אבי ז"ל פירוש מזה וְהָיָה לָכֶם לְזָרָא (במדבר יא, כ), בפלס כָּלָה והאל"ף מקום ה"א וענינו כמו שאמר עַד אֲשֶׁר־יֵצֵא מֵֽאַפְּכֶם (שם) שיזרו אותו מפיהם ומאפיהם. והנפעל וַיִּזָּרוּ בָּֽאֲרָצוֹת (יחזקאל לו, יט), בְּהִזָּרֽוֹתֵיכֶם בָּֽאֲרָצֽוֹת (שם ו, ח). והפעל הכבד [פִּעֵל] וְזֵֽרִיתִים בָּֽאֲרָצֽוֹת (שם כט, יב), וְשִׁלַּחְתִּי לְבָבֶל זָרִים וְזֵרוּהָ (ירמיה נא, ב), הוא לשון נופל על לשון כי זרים מענין לְאִישׁ זָר (ויקרא כב, יב). ויש לפרש זרים מזה הענין ויהיה תאר בפלס בָּלִים, דָּוִים. וְהַשְּׁלִישִׁית לְכָל־רוּחַ אֱזָרֶה (יחזקאל ה, יב), וְזֵֽרִיתִי אוֹתָם בָּֽאֲרָצֽוֹת (שם יב, טו), וְזֵֽרִיתִי אֶת־עַצְמוֹתֵיכֶם (יחזקאל ו, ה), מלרע, וְזֵרִיתִי פֶרֶשׁ עַל־פְּנֵיכֶם (מלאכי ב, ג), מלעיל. והמסורת לית כותיה מלעיל. אֲשֶׁר זֵרוּ אֶת־יְהוּדָה (זכריה ב, ב), וְזֵרָם מֵעֵבֶר לַנָּהָר (מלכים א' יד, טו), מְזָרֵה יִשְׂרָאֵל יְקַבְּצֶנּוּ (ירמיה לא, י), כִּֽי־חִנָּם מְזֹרָה הָרָשֶׁת (משלי א, יז), היה ראוי להיות מְזֻרָּה בדגש לולי הרי"ש בפלס מְגֻלָּה. וּמִמְּזָרִים קָרָֽה (איוב לו, ט), פועל בפלס מְגַלִּים כלומר מן הרוחות הנושבים והמזרים תהיה הקרה. ובנין שלא נזכר פועלו [פֻּעַל] אֲשֶׁר־זֹרֶה בָרַחַת וּבַמִּזְרֶֽה (ישעיה ל, כד), היה ראוי להיות זֻרֶּה בדגש לולי הרי"ש העלולה לקבל דגש והוא תאר. כי העבר זֻרֶּה בפלס גֻלֶּה והתאר בא בפתח קטן להפריד בינו ובין העבר כמו בנין נפעל מנחי הלמ"ד שעבר בקמץ נראה והתאר בפתח קטן נִרְאֶה, נִגְלֶה. יְזֹרֶה עַל־נָוֵהוּ גָפְרִֽית (איוב יח, טו), לולי הרי"ש היה דגוש בשקל יְכֻסֶּה. וענין אחר זֵר זָהָב (שמות כה, יא), מִתַּחַת לְזֵרוֹ (שם לז, כז), הוא סבוב זהב על המסגרת כי המסגרת היתה למטה תקועה מרגל לרגל בארבע רוחות השלחן ודף השלחן נתון עליה וזר הזהב נתון למעלה על שפת השלחן סביב נתון על המסגרת. והפעל מהענין הזה אָרְחִי וְרִבְעִי זֵרִיתָ (תהלים קלט, ג), כלומר סבבת. ורבי יהודה כתב בשרש הזה בענין אָרְחִי וְרִבְעִי זֵרִיתָ ואמר וכבד אחר וַתַּזְרֵנִי חַיִל לַמִּלְחָמָה (שמואל ב' כב, מ), וכן כתב אדוני אבי ז"ל בזה השרש. אבל הוא פירשו מהענין הראשון פירוש ותזרה לי חיל בכל איברי בזרועות ובשוקים להיותי חזק במלחמה. וכן פירש מזה הענין אָרְחִי וְרִבְעִי זֵרִיתָ ששה צדדים כלומר ארחי שנים פנים ואחור, ורבעי ארבעה ימין ושמאל ומטה ומעלה, כי אילו היו מחוברים לא היה מתוקן בניני.

זרח  
וּכְבוֹד י"י עָלַיִךְ זָרָֽח (ישעיה ס, א), שֶׁמֶשׁ זָֽרְחָה וְנוֹדַד (נחום ג, יז), הָֽאֹמֵר לַחֶרֶס וְלֹא יִזְרָח (איוב ט, ו), פירושו בלילה, וּבְעַד כּֽוֹכָבִים יַחְתֹּֽם (שם) ביום אלה פעלים עומדים. ואפשר שיהיה זָרַח בַּחשֶׁךְ אוֹר לַיְשָׁרִים (תהלים קיב, ד), פעל יוצא או יהיה עומד בחביריו. ופאת זריחת השמש נקראת מזרח מִמִּזְרַח־שֶׁמֶשׁ עַד־מְבוֹאוֹ (שם קיג, ג). והשם וּמְלָכִים לְנֹגַהּ זַרְחֵֽךְ (ישעיה ס, ג). וְהַצָּרַעַת זָֽרְחָה בְמִצְחוֹ (דברי הימים ב' כו, יט), נתגלתה כי זריחת השמש הוא גלוי השמש, כי עד עת זריחתו הוא מכוסה ובזרחו יתגלה ויתראה. או אמר זרחה שהיתה הצרעת בהירה כשמש כמו שנקראת בַהֶרֶת (ויקרא יג, ב). כְּאֶזְרָח מִכֶּם יִהְיֶה לָכֶם (שם יט, לד), הוא התושב והקדמון בעיר כי הוא מגולה לכל וידוע מי הוא ומשפחתו אבל הגר הוא מכוסה ולא ידע אדם מי הוא ומי משפחתו. כְּאֶזְרָח רַֽעֲנָֽן (תהלים לו, לה), הוא העץ הלח והרטוב שהוא מגולה ונראה ביופיו ובלחותו.

זרם  
כְּזֶרֶם מַיִם כַּבִּירִים (ישעיה כח, ב), מִזֶּרֶם הָרִים יִרְטָבוּ (איוב כד, ח), כְּזֶרֶם קִֽיר (ישעיה כה, ד), בשש נקודות ענינם כענין שטף. ופירוש כְּזֶרֶם קִֽיר כזרם מים המפיל הקיר. וכתב הגאון רב סעדיה ז"ל מזה כְּמַהְפֵּכַת זָרִֽים (שם א, ז), והוא כמו זרם כלומר כמהפכת זרם מים והם שני משקלים כמו קֶדֶם וְקָדִים. או יהיה תאר בפלס שָֹכִיר ופירושו כמהפכת גשם זורם ושוטף. והשם עוד בלשון נקבה וְזִרְמַת סוּסִים זִרְמָתָֽם (יחזקאל כג, כ). ודמה אותם לסוסים כי אמרו כי הם שטופי זמה יותר משאר הבהמות. והפעל הקל ממנו זְרַמְתָּם שֵׁנָה יִהְיוּ (תהלים צ, ה). ויונתן תרגם וְזִרְמַת סוּסִים זִרְמָתָֽם וְצַחֲנַת סוּסְוָן צַחֲנַתְהוֹן. והפעל שלא נזכר פועלו [פֻּעַל] זֹרְמוּ מַיִם עָבוֹת (תהלים עז, יח). וחסר הנסמך ומשפטו זורמו מים מי עבות. והוא אומר על מחנה מצרים כמו שאמר וַיַּשְׁקֵף י"י אֶל־מַֽחֲנֵה מִצְרַיִם בְּעַמּוּד אֵשׁ וְעָנָן (שמות יד, כד). ורבי יונה כתב שהוא מבנין פועל הכבד ופירש כי העבים וזרמו והתיכו המים. 

זרע  
וְהָיָה אִם־זָרַע יִשְׂרָאֵל (שופטים ו, ג), זָֽרְעוּ חִטִּים (ירמיה יב, יג), וּזְמֹרַת זָר תִּזְרָעֶֽנּוּ (ישעיה יז י). אמר תִּזְרָעֶֽנּוּ לפי שזורעין החרצן. אֶת־כָּל־עֵשֶׂב זֹרֵעַ זֶרַע (בראשית א, כט), פירוש שהוא עושה זרע. לֹֽא־תִזְרַע כַּרְמְךָ (דברים כב, ט), הַזֹּרְעִים בְּדִמְעָה (תהלים קכו, ה), אוֹר זָרֻעַ לַצַּדִּיק (תהלים צו, יא). והנפעל וְנֶעֱבַדְתֶּם וְנִזְרַעְתֶּֽם (יחזקאל לו, ט), לֹא תִזָּרַע וְלֹא תַצְמִחַ (דברים כט, כב), וְנִקְּתָה וְנִזְרְעָה זָֽרַע (במדבר ה, כח). והשם זֶרַע רַב תּוֹצִיא (דברים כח, לח), בסגול, אֲשֶׁר זַרְעוֹ־בוֹ (בראשית א, יא), הם גרעיני הפירות שהם כמו זרע שנוטעין אותם ומהם צומחים האילנות. וְזַרְעוֹ בְּמַיִם רַבִּים (במדבר כד, ז), זַרְעֵךְ תַּפְרִיחִי (ישעיה יז, יא), פירוש מה שזרעת בערב יוצא פרח בבקר. וּבֵין זַֽרְעֲךָ וּבֵין זַרְעָהּ (בראשית ג, טו), והקבוץ וְזַרְעֵיכֶם וְכַרְמֵיכֶם יַעְשֹׂר (שמואל א' ח, טו). ומשקל אחר כִּזְרַע־גַּד הוּא (במדבר יא, ז), ומשקל אחר כָּל־זֶרַע זֵרוּעַ (ויקרא יא, לז), זֵרוּעֶיהָ תַצְמִיחַ (ישעיה סא, יא). ויתכן לומר כי זרוע שם תאר בשקל אֵטוּן מִצְרָֽיִם (משלי ז, טז) או יהיה מן הדגושים בפלס לִמֻּד מִדְבָּר (ירמיה ב, כד). ובחולם וְיִתְּנוּ־לָנוּ מִן־הַזֵּרֹֽעִים (דניאל א, יב), ובתוספת נו"ן וְנֹתֵן לָהֶם זֵֽרְעֹנִֽים (שם א, טז). ומשקל אחר וְכֹל מִזְרַע יְאוֹר (ישעיה יט, ז). ומה שלא נזכר פועלו מן הדגוש [פֻּעַל] אַף בַּל־זֹרָעוּ (שם מ, כד). והפעל הכבד [הִפְעִיל] עֵשֶׂב מַזְרִיעַ זֶרַע (בראשית א, יא), אִשָּׁה כִּי תַזְרִיעַ (ויקרא יב, ב), זרע העשבים והעצים והאדם הכל נקרא זרע. וכן נקרא הפרי פְּרִֽי־בִטְנְךָ וּפְרִֽי־אַדְמָתֶךָ (דברים כח, יח). וענין אחר הַזְּרֹעַ וְהַלְּחָיַיִם (שם יח, ג), אֶת־הַזְּרֹעַ בְּשֵׁלָה (במדבר ו, יט), וּבִזְרוֹעַ נְטוּיָה (דברים ד, לד), חָשַׂף י"י אֶת־זְרוֹעַ קָדְשׁוֹ (ישעיה נב, י), הֱיֵה זְרֹעָם לַבְּקָרִים (שם לג, ב). והקבוץ בלשון זכרים וּזְרֹעִים מִמֶּנּוּ יַֽעֲמֹדוּ (דניאל יא, לא), וַיָּפֹזּוּ זְרֹעֵי יָדָיו (בראשית מט, כד), וּזְרֹעַי עַמִּים יִשְׁפֹּטוּ (ישעיה נא, ה), ולשון נקבות כי זְרוֹעוֹת רְשָׁעִים תִּשָּׁבַרְנָה (תהלים לז, יז), וּזְרֹעוֹת הַנֶּגֶב לֹא יַֽעֲמֹדוּ (דניאל יא, טו), וּזְרֹעוֹת הַשֶּׁטֶף יִשָּֽׁטְפוּ (שם יא, כב), רוצה לומר החיילות. וּמִתַּחַת זְרֹעֹת עוֹלָם (דברים לג, כז), פירוש ממעל יהיה לך אלהי קדם מעון וסתרה ומתחת תהיינה לך זרועות עולם לסבול אותך. ובאל"ף נוספת וּבְאֶזְרוֹעַ נְטוּיָה (ירמיה לב, כא), וְאֶזְרֹעִי מִקָּנָה תִשָּׁבֵֽר (איוב לא, כב). 

זרק  
וּזְרָקוֹ מֹשֶׁה הַשָּׁמַיְמָה (שמות ט, ח), וַֽחֲצִי הַדָּם זָרַק עַל־הַמִּזְבֵּֽחַ (שם כד, ו) וְזָֽרַקְתִּי עֲלֵיכֶם מַיִם טְהוֹרִים וּטְהַרְתֶּם (יחזקאל לו, כה), גַּם־שֵׂיבָה זָרְקָה בּוֹ (הושע ז, ט) או פעל בודד כלומר נזרקה בו השיבה, או פירושו כי התולדת זרקה בו השיבה כי השיבה תבא מתולדת האדם. ומה שלא נזכר פועלו ממנו [פֻּעַל] כִּי מֵי נִדָּה לֹֽא־זֹרַק עָלָיו (במדבר יט, יג). ושם הכלי שזורקים ממנו מִזְרָק, והקבוץ בלשון נקבות וְיָעָיו וּמִזְרְקֹתָיו (שמות כז, ג), ובקבוץ זכרים כַּמִּזְרָקִים לִפְנֵי הַמִּזְבֵּֽחַ (זכריה יד, כ), ובסמוך מִֽזְרְקֵי־כֶסֶף (במדבר ז, פד). הַשֹּׁתִים בְּמִזְרְקֵי יַיִן (עמוס ו, ו), חסר הנסמך ופירושו במזרקי כסף או זהב שותים יין או הוא כמו מזרקים, וכן חַלּוֹנֵי שְׁקֻפִים (מלכים א' ו, ד), נִטְעֵי נַֽעֲמָנִים (ישעיה יז, י), והדומים להם. 

זרת  
וְשָׁמַיִם בַּזֶּרֶת תִּכֵּן (ישעיה מ, יב), זֶרֶת אָרְכּוֹ וְזֶרֶת רָחְבּֽוֹ (שמות כח, טז), בשש נקדות ידוע. ופירשו בו רבותינו ז"ל (מנחות צז, ע"ב. עירובין ג, ע"ב) זרת האמור בתורה חצי אמה של ששה טפחים.

ואשר הם בני ארבע אותיות

זלזל  
וְכָרַת הַזַּלְזַלִּים (ישעיה יח, ה), הם סעיפי הנטיעים ברוט"ץ בלע"ז. 

זלעפה  
זַלְעָפָה אֲחָזַתְנִי (תהלים קיט, נג), הה"א לנקבה, וְרוּחַ זִלְעָפוֹת מְנָת כּוֹסָֽם (שם יא, ו), ובסמוך מִפְּנֵי זַלְֽעֲפוֹת רָעָֽב (איכה ה, י). ענינם ענין בעתה ורעדה או ענין שרפה.

זרזיף  
זַרְזִיף אָֽרֶץ (תהלים עב, ו), הוא העשב הנגזז והנחתך. ומלת עַל עומדת במקום שנים, וכן משפט הפסוק יֵרֵֽד כְּמָטָר עַל־גֵּז וכרביבים על זרזיף. ודומה לו בדברי רבותינו ז"ל שאמרו (שבת קלז, ע"א) דפרזלא לא משום דזריף. ואף על פי שבמלת זרזיף נכפלה בו הפ"א שרש אחד ותוכן אחד להם. ואדוני אבי עליו השלום פירוש שהמלה מורכבת משתי מלות זַר זִיף ויהיה זיף תרגום מַלְוֶה (ישעיה כד, ב: משלי כב, ז) מוֹזְפָא. וזר הוא על המטר שהוא זר ואינו מטבע הארץ והוא מלוה הארץ וחונן אותה. וכן אמר על זרזיר שהיא מלה מורכבת. ויש לפרש עוד לשון נטיפה והזלה ודומה לו בדברי רבותינו ז"ל (יומא פו, ע"א) מטא זרזיפא רמיא על ראשיה. והוא הנכון אצלי בפירוש המלה הזאת. 

זרזיר  
זַרְזִיר מָתְנַיִם אוֹ־תָיִשׁ (משלי ל, לא), שם חיה שכוחה במתניה. ויש אומרים שהוא כלב הצד ציד לֵיבְרִי"ר בלע"ז. ונקרא כן לפי שהוא דק במתניו כאלו הוא חבוש או חגור במתניו. ותרגום וַיַּֽעֲשׂוּ לָהֶם חֲגֹרֹֽת (בראשית ג, ז), וַעֲבַדוּ לְהוֹן זְרָזִין. וכן תרגום וַיַּֽחֲבֹש (שם כב, ג), וְזָרֵז. ויש אומרים שהוא נמר. גם הוא דק מתנים וחזק במתניו. ויש לפרש שהוא מין עוף טמא שזכרו רבותינו ז"ל באמרם (בבא קמא צב, ע"ב) לא לחנם הלך זרזיר אצל עורב אלא מפני שהוא מינו. ואומרים שהוא אשטורני"ל בלע"ז. אבל לא ידעתי הפירוש מה טעם מתנים.

נשלמה אות הזי"ן א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

אות החי"ת 


חח    חבב    חבא    חבה    חבט    חבל    חבק    חבר    חבשׁ    חבת    חגג    חגב    חגה    חגר    חדד    חדה    חדל    חדק    חדר    חדשׁ    חוב    חוג    חוד    חוה    חוז    חוח    חוט    חול    חום    חוס    חוץ    חור    חושׁ    חזז    חזה    חזק    חזר     חטא    חטב    חטם    חטף    חטר    חיי    חיה    חיל    חין    חיץ    חיק    חך    חכה    חכם    חל    חלל    חלא    חלב    חלד    חלה    חלט    חלך    חלם    חלף    חלץ    חלק    חלשׁ    חמם    חמא    חמד    חמה    חמט    חמל    חמן    חמס    חמץ    חמק    חמר    חמשׁ    חמת    חנן    חנה    חנט    חנך    חנף    חנק    חסד    חסה    חסל    חסם    חסן    חסר    חפף    חפה    חפז    חפן    חפץ    חפר    חפשׁ    חפשֹ    חצץ    חצב    חצה    חצן    חצר    חקק    חקה    חקר    חרר    חרב    חרג    חרד    חרה    חרז    חרט    חרך    חרל    חרם    חרס    חרף    חרץ    חרק    חרשׁ    חרשֹ    חרת    חשׁשׁ    חשׁב    חשׁה    חשׁך    חשֹך    חשׁל    חשׁן    חשֹף    חשׁק    חשׁר    חתת    חתה    חתך    חתל    חתם    חתן    חתף    חתר    חבצל    חכלל    חלמשׁ    חנמל    חספס    חרגל    חרטם    חרמשׁ    חרצב    חרצן    חשׁמל    חשׁמן 


חח  
חָח וָנֶזֶם (שמות לה, כב), פירש רבי יונה עכם שקורין קשקביל [אוֹרנַמֵינְטִ"י דֵ"י אוֹרֵקְיַי"ה]  ולפי דעתי שהוא החלי שהוא כמין מחט שנוקבין ומחברין בו שתי שפתות החלוק תחת הגרון וקורין לו בלע"ז אישפינילה [אַגוֹ דֵי פוֹמִילוּ] . וכן נקרא הכלי שמעלים בו הדגים לפי שנוקב לחיי הדג וְשַׂמְתִּי חַחִי בְּאַפֶּךָ (ישעיה לז, כט) וְנָֽתַתִּי חַחִים בִּלְחָיֶיךָ (יחזקאל לח, ד). ומשקל אחר וּבְחוֹחַ תִּקֹּב לֶֽחֱיוֹ (איוב מ, כו), וקורין לו מושקליר [אַמוֹ דֵי פֵישְׁקַר] וכן נקרא הקוץ הנוקב חוח חוֹחַ עָלָה בְיַד־שִׁכּוֹר (משלי כו, ט), כְּשֽׁוֹשַׁנָּה בֵּין הַחוֹחִים (שיר השירים ב, ב). אבל וַיְבִאֻהוּ בַֽחַחִים אֶל־אֶרֶץ מִצְרָֽיִם (יחזקאל יט, ד), הם מוסרות וכבלים. וכן אמר התרגום בְּשַׁלְשְׁלָן. וכן וַיִּלְכְּדוּ אֶת־מְנַשֶּׁה בַּֽחֹחִים (דברי הימים ב' לג, יא), בכבלים. וכן אמר אחרי זה ויאסרהו בנחשתים.

חבב  
אַף חֹבֵב עַמִּים (דברים לג, ג), לִטְמוֹן בְּחֻבִּי עֲוֹֽנִי (איוב לא, לג), ענינם ענין אהבה וחיבה. וכבר נשתמשו רבותינו ז"ל הרבה בזה הלשון כמו שאמרו (אבות פרק ג, משנה יח), חביבין ישראל שנקראו בנים למקום חיבה יתירה נודעת להם. ופירוש לִטְמוֹן בְּחֻבִּי עֲוֹֽנִי, לטמן עוני באהבתי אותו רק גליתי אותו ושנאתיו והרחקתיו ממני. 

חבא  
כִּי נֶחְבָּֽא (שופטים ט, ה), פעל עבר. הִנֵּה־הוּא נֶחְבָּא (שמואל א' י, כב) פעל עומד. לָמָּה נַחְבֵּאתָ לִבְרֹחַ (בראשית לא, כז). נֶחְבְּאִים בַּמְּעָרָה (יהושע י, יז), בשוא הבי"ת, וְנֶחְבָּה לֹא יוּכָל (ירמיה מט, י), מקור נבנה על תשלומו, והוא כתוב בה"א. וההתפעל מִן־הַֽחֹרִים אֲשֶׁר הִתְחַבְּאוּ־שָֽׁם (שמואל א' יד, יא), וַיִּתְחַבֵּא הָֽאָדָם וְאִשְׁתּוֹ (בראשית ג, ח), כָּאֶבֶן מַיִם יִתְחַבָּאוּ (איוב לח, ל). פירוש כשקופאים המים מפני הקור הם על פניהם כאבן והמים מתחת אינם נראין. ומה שלא הוזכר פועלו מן הכבד [פֻּעַל] יַחַד חֻבְּאוּ עֲֽנִוֵּי [עֲֽנִיֵּי־] אָֽרֶץ (איוב כד, ד). והפעל הנוסף [הִפְעִיל] כִּי הֶחְבִּיאָה אֶת־הַמַּלְאָכִים (יהושע ו, כה), בְּצֵל יָדוֹ הֶחְבִּיאָנִי (ישעיה מט, ב), כִּי הֶחְבְּאַתָה אֶת־הַמַּלְאָכִים (יהושע ו, יז). וכבר זכרתי דקדוק המלה הזאת בחלק הראשון מן הספר הזה בשרש חבה. ומה שלא נזכר פעלו מן המין הזה [הָפְעַל], וּבְבָתֵּי כְלָאִים הָחְבָּאוּ (ישעיה מב, כב). והשם מִכֹּל הַֽמַּֽחֲבֹאִים אֲשֶׁר יִתְחַבֵּא שָׁם (שמואל א' כג, כג). ומשקל אחר וְהָֽיָה־אִישׁ כְּמַֽחֲבֵא־רוּחַ (ישעיה לב, ב). 

חבה  
חֲבִי כִמְעַט־רֶגַע (ישעיה כו, כ). והנפעל גִּלֵּיתִי אֶת־מִסְתָּרָיו וְנֶחְבָּה לֹא יוּכָל (ירמיה מט, י). נפעל עבר או מקור כמו שכתבתי. וְנַחְבֵּתֶם שָׁמָּה (יהושע ב, טז) לְהֵֽחָבֵה בַהשָּׂדֶה [בַשָּׂדֶה] (מלכים ב' ז, יב), חֶדֶר בְּחֶדֶר לְהֵֽחָבֵֽה (שם א' כב, כה). והשם וְשָׁם חֶבְיוֹן עֻזֹּֽה (חבקוק ג, ד). והנכון כי חֲבִי כִמְעַט־רֶגַע שם בפלס שְׁבִי כי אין בפסוק זֵכֶר לנקבה. וכן כתב רבי יהודה המדקדק. וְאִם־מִנְחָה עַל־הַֽמַּֽחֲבַת (ויקרא ב, ה), מַֽחֲבַת בַּרְזֶל (יחזקאל ד, ג), פירשו רבותינו ז"ל (מנחות סג, ע"א), מחבת צפה ומעשיה קשים, כלומר לא היה הכלי עמוק כמו מרחשת לפיכך היו מעשיה קשים שהיה הנאפה בה קלוי מאד מפני שלא היתה עמוקה והאש שולטת בה.

חבט  
כִּי תַחְבֹּט זֵֽיתְךָ (דברים כד, כ), יַחְבֹּט י"י מִשִּׁבֹּלֶת הַנָּהָר (ישעיה כו, יב), וַתַּחְבֹּט אֵת אֲשֶׁר־לִקֵּטָה (רות ב, יז), חֹבֵט חִטִּים בַּגַּת (שופטים ו, יא). והנפעל יֵחָבֶט קֶצַח (ישעיה כח, כז), ענין החביטה בלע"ז אשקוייר [כַּאטֵיר].

חבל  
לֹא חָבָל (יחזקאל יח, טז), לֹא־יַֽחֲבֹל רֵחַיִם וָרָכֶב (דברים כד, ו), בשוא ופתח החי"ת ורפה הבי"ת. אִם־חָבֹל תַּחְבֹּל (שמות כב, כה), וְלֹא תַֽחֲבֹל (דברים כד, יז), שוא לבדו החי"ת ורגש הבי"ת. יַחְבְּלוּ שׁוֹר אַלְמָנָֽה (איוב כד, ג), וְֽעַל־עָנִי יַחְבֹּֽלוּ (שם כד, ט), וְעַל־בְּגָדִים חֲבֻלִים יַטּוּ (עמוס ב, ח). והשם וּבְעַד נָכְרִיָּה חַבְלֵֽהוּ (משלי כז, יג), שהנפרד חֶבֶל בפלס אֶרֶץ. ומשקל אחר חֲבֹל לֹא יָשִׁיב (יחזקאל ז, יב), ובתוספת ה"א הנקבה חֲבוֹלָה, חֲבֹֽלָתוֹ חוֹב יָשִׁיב (שם יח, ז). ענין הכל משכון, וענין רובם לקיחת המשכון. ויש נתינת המשכון כמו וְֽעַל־עָנִי יַחְבֹּֽלוּ, כלומר ילוו הם המעות על משכונם לתוחלת שיגזלו העני ויפרעו חובם בגזלתו וזהו עַל־עָנִי. ופירוש יַחְבְּלוּ שׁוֹר אַלְמָנָֽה כמו יקחו משכון האלמנה חוב שיש להם אצלה, וזה הדבר נמנע בעבור עליבת האלמנה מו שנאמר וְלֹא תַֽחֲבֹל בֶּגֶד אַלְמָנָֽה (דברים כד, יז), והם לא יחושו לעלבונה ולא ירחמו עליה. או פירושו שאין להם אצלה חוב ויקחו שורה כאילו להם אצלה חוב ויחבלוה מו שנאמר כִּֽי־תַחְבֹּל אַחֶיךָ חִנָּם (איוב כב, ו). והכניס רבי יונה בזה הענין בָּז לְדָבָר יֵחָבֶל לוֹ (משלי יג, יג). וענין אחר חָבַלְנוּ לָךְ (נחמיה א, ז), הֶֽאָמַר נָשָׂאתִי לֹא אֶחְבֹּֽל (איוב לד, לא). והנפעל בָּז לְדָבָר יֵחָבֶל לוֹ (משלי יג, יג), והשם חָבַלְנוּ לָךְ (נחמיה א, ז). והפעל הכבד [פִּעֵל] וְחִבֵּל אֶת־מַֽעֲשֵׂה יָדֶֽיךָ (קהלת ה, ה), מְחַבְּלִים כְּרָמִים (שיר השירים ב, טו), בָּרָאתִי מַשְׁחִית לְחַבֵּֽל (ישעיה נד, טו), לְחַבֵּל כָּל־הָאָֽרֶץ (שם יג, ה). ומה שלא נזכר פעלו [פֻּעַל] וְחֻבַּל עֹל מִפְּנֵי־שָֽׁמֶן (שם י, כז), רוּחִי חֻבָּלָה (איוב יז, ב). ופירוש וְחֻבַּל עֹל וחבל על סנחריב מפני חזקיהו שהוא משוח בשמן, כלם ענין השחתה. ויש לפרש מענין זה בַּֽעֲבוּר טָֽמְאָה תְּחַבֵּל וְחֶבֶל נִמְרָֽץ (מיכה ב, י). וענין שלישי שָׁמָּה חִבְּלַתְךָ אִמֶּךָ (שיר השירים ח, ה), בַּֽעֲבוּר טָֽמְאָה תְּחַבֵּל וְחֶבֶל נִמְרָֽץ (מיכה ב, י), הִנֵּה יְחַבֶּל־אָוֶן (תהלים ז, טו). והשם בְּטֶרֶם יָבוֹא חֵבֶל לָהּ (ישעיה סו, ז), בחמש נקודות, צִירִים וַֽחֲבָלִים יֹֽאחֵזוּ (שם יג, ח), חֲבָלִים יְחַלֵּק בְּאַפּֽוֹ (איוב כא, יז), חֶבְלֵי יֽוֹלֵדָה (הושע יג, יג), החי"ת בסגול, וכן חֶבְלֵיהֶם תְּשַׁלַּֽחְנָה (איוב לט, ג), כולם ענין צירים ומכאובים. וענין רביעי וַתּוֹרִדֵם בַּחֶבֶל (יהושע ב, טו), בשש נקודות, בְּחַבְלֵי אָדָם אֶמְשְׁכֵם (הושע יא, ד), בפתח, וַֽחֲבָלִים בְּרֹאשֵׁנוּ (מלכים א' כ, לא), הם העבותות. טָמוּן בָּאָרֶץ חַבְלוֹ (איוב יח, י), החי"ת בפתח ופירושו החבל שילכד בו. ולפי שהנחלה תחלק בחבל כמו שאמר וְאַדְמָֽתְךָ בַּחֶבֶל תְּחֻלָּק (עמוס ז, יז), מַשְׁלִיךְ חֶבֶל בְּגוֹרָל (מיכה ב, ה), נקרא החבל והמחוז חבל. כָּל־חֶבֶל אַרְגֹּב (דברים ג, ד), גּוֹרָל אֶחָד וְחֶבֶל (יהושע יז, יד), חֲבָלִים נָֽפְלוּ־לִי בַּנְּעִמִים (תהלים טז, ו), וַיִּפְּלוּ חַבְלֵי־מְנַשֶּׁה עֲשָׂרָה (יהושע יז, ה), החי"ת בפתח. והמסורת עליו לית פתח וכל בחבלי כותיה. הוֹי יֽשְׁבֵי חֶבֶל הַיָּם (צפניה ב, ה), תרגום יונתן וַי דְיָתְבִין בִּסְפַר יַמָא. יוֹסֵף חֲבָלִֽים (יחזקאל מז, יג), תרגום יונתן יִתְקַבֵּל תְּרֵין חוּלְקִין. רַב הַֽחֹבֵל (יונה א, ו), הוא הגדול שבספינה שהוא ממונה על חבלי הספינה להנהיגה כמשפטה [נוֹקְיֵירוֹ בלע"ז]. וכן לְקוֹל זַֽעֲקַת חֹֽבְלָיִךְ (יחזקאל כז, כח), והוא תאר וכן נִטְּשׁוּ חֲבָלָיִךְ (ישעיה לג, כג), תאר כמו חֹֽבְלָיִךְ. וּכְשֹׁכֵב בְּרֹאשׁ חִבֵּֽל (משלי כג, לד) פירש רבי יונה כי הוא דבר עשוי מחבלים וצף על פני המים כשמעגנין את הספינות ובו ידעו מקום העיגון והאדם השוכב שם הוא בסכנה. או הוא רב החובל עצמו ויקרא כן כי הוא שוכב בראש החבלים וצריך לשום עינו ולבו עליהם כשיצטרך למשכם ולהקים הנס או להורידו במהרה מפני הרוח והוא בדאגה גדולה. וחִבֵּל הוא שם בשקל וְהַדִּבֵּר אֵין בָּהֶם (ירמיה ה, יג). ויש מפרשים חִבֵּל התורן שכל החבלים תלויין בו והוא תאר בשקל אִטֵּר. והגאון רבינו סעדיה פירש כי הספינה נקראת חבל וחובל לפי שהנהגת הספינה במשיכות החבלים ובהתרתן. ופירוש בראש חבל בראש הספינה. ופירוש רב החובל ראש הספינה. ופירוש וכשוכב בראש חבל התורן שהוא בראש הספינה והרוח תניפהו ותניעהו כן השכור מתנועע בגופו. וענין חמישי כִּי בְתַחְבֻּלוֹת תַּֽעֲשֶׂה־לְּךָ מִלְחָמָה (משלי כד, ו), וְנָבוֹן תַּחְבֻּלוֹת יִקְנֶֽה (שם א, ה), מִתְהַפֵּךְ בְּתַחְבּוּלֹתָו (איוב לז, יב), כמו עצות ומחשבות שאדם מתהפך בלבו בתחבולותיו בהם לבחור הישרה. וענין ששי חֶבֶל נְבִיאִים (שמואל א' י, ה), בשש נקודות, חֶבְלֵי רְשָׁעִים עִוְּדֻנִי (תהלים קיט, סא), החי"ת בסגול ענין קהל או חבורה. ומענין זה וּלְאַחַד קָרָאתִי חֹֽבְלִים (זכריה יא, ז), כי לְאַחַד קָרָאתִי נֹעַם (שם) והוא הכהן ולאחד קרא חבלים והוא המלך שהוא ראש הקהלה. ויש מפרשים נֹעַם נשיאות זרובבל ונחמיה התרשתא שהיו מבית דוד, חבלים זה מלכות הכהנים שמלכו סמוך לחרבן שני. וחבלים מהענין השני ענין השחתה והם השחיתו דרכם ומעלליהם אחר מות חשמוני ובניו וחלקו מלכות ישראל וגרמו חרבן ביה שני. ואפשר שענין תחבולות וענין זה אחד כי המחשבות הם אסיפת הדברים והענינים בלב. ודומה לענין זה בדברי רבותינו ז"ל (סוכה יב, ע"א), חבילי תלתן וחבילי זרדין. ועוד אמרו (פסחים קב, ע"ב) אין עושין מצות חבילות חבילות.


חבק  
הַכְּסִיל חֹבֵק אֶת־יָדָיו (קהלת ד, ה), אַתְּי [אַתְּ] חֹבֶקֶת בֵּן (מלכים ב' ד, טז), עֵת לַֽחֲבוֹק (קהלת ג, ה). והכבד [פִּעֵל] חִבְּקוּ־צֽוּר (איוב כד, ח), הָאֱמֻנִים עֲלֵי תוֹלָע חִבְּקוּ אַשְׁפַּתּֽוֹת (איכה ד, ה), תְּכַבֵּֽדְךָ כִּי תְחַבְּקֶֽנָּה (משלי ד, ח), וַֽיְחַבֶּק־לוֹ וַֽיְנַשֶּׁק־לוֹ (בראשית כט, יג), וְעֵת לִרְחֹק מֵחַבֵּֽק (קהלת ג, ה). והשם מְעַט חִבֻּק יָדַיִם לִשְׁכָּֽב (משלי ו, י).

חבר  
כָּל־אֵלֶּה חָֽבְרוּ (בראשית יד, ג), שְׁתֵּי כְתֵפֹת חֹֽבְרֹת (שמות כח, ז), חֲבוּר עֲצַבִּים (הושע ד, יז). והשם חֶבֶר כֹּֽהֲנִים (שם ו, ט), בשש נקודות רוצה לומר קבוץ הכהנים. ובתוספת ה"א הנקבה וְאָרַח לְחֶבְרָה (איוב לד, ח). ובתוספת מ"ם בַּמַּחְבֶּרֶת הַשֵּׁנִֽית (שמות כו, ה), לְעֻמַּת מַחְבַּרְתּוֹ (שם כח, כז). והתאר חָבֵר הוּא לְאִישׁ מַשְׁחִֽית (משלי כח, כד), חָבֵר אָנִי לְכָל־אֲשֶׁר יְרֵאוּךָ (תהלים קיט, סג), כְּאִישׁ אֶחָד חֲבֵרִֽים (שופטים כ, יא), וְחַבְרֵי גַּנָּבִים (ישעיה א, כג), וְלִבְנֵי יִשְׂרָאֵל חֲֽבֵרָו [חֲֽבֵרָיו] (יחזקאל לז, טז). ולנקבה חֲבֶרֶת על משקל גְּבֶרֶת, וממנו וְהִיא חֲבֶרְתְּךָ (מלאכי ב, יד). והפעל הכבד [פִּעֵל] וְחִבַּרְתָּ אֶת־חֲמֵשׁ הַיְרִיעֹת (שמות כו, ט). ושלא נזכר פועלו ממנו [פֻּעַל] אֶל־שְׁנֵי קְצוֹתָיו וְחֻבָּֽר (שמות כח, ז). והתאר מזה יִכְרוּ עָלָיו חַבָּרִים (איוב מ, ל), רוצה לומר בני החבורה. וההתפעל אֶתְחַבַּר יְהֽוֹשָׁפָט (דברי הימים ב' כ, לה), האל"ף תמורת ה"א. וּלְקֵץ שָׁנִים יִתְחַבָּרוּ (דניאל יא, ו) כְּהִֽתְחַבֶּרְךָ עִם־אֲחַזְיָהוּ (דברי הימים ב' כ, לז). והשם ממנו וּמִן־הִתְחַבְּרוּת אֵלָיו יַֽעֲשֶׂה מִרְמָה (דניאל יא, כג). ופעל כבד אחר [הִפְעִיל] אַחְבִּירָה עֲלֵיכֶם בְּמִלִּים (איוב טז, ד). ושם הפעל מן הדגוש וְעֵצִים לַֽמְחַבְּרוֹת (דברי הימים ב' לד, יא), וּבַרְזֶל לָרֹב לַמִּסְמְרִים לְדַלְתוֹת הַשְּׁעָרִים וְלַֽמְחַבְּרוֹת (שם א' כב, ג), פירש רבי יונה מקום שהיו נקבצים ונאספים שם לעבודת י"י. ואפשר שהיה ענין אחר מענין מלאכת הבית לפיכך אמר כי המסמרים היו צריכים למחברות כלומר לחבר קרש אל קרש, וכן העצים שהיו צריכין למחברות כמו שעושין בקירות הבתים שמשימין עצים משופים תחת מחברות הקרשים לנאות שלא יראה הסדק שבין קרש לקרש. וכן אמר אחריו ולקרות את הבתים. הַיְחָבְרְךָ כִּסֵּא הַוּוֹת (תהלים צד, כ), הוא לפי דעתי מהפעל שלא נזכר פעלו מן הדגוש ונפל הדגש להקל. ופירוש המלה היחבר עמך. ובא על דרך לֹא יְגֻרְךָ רָֽע (תהלים ה, ה). ומן הענין הזה וְחֹבֵר חָבֶר (דברים יח, יא), וּבֵית חָֽבֶר (משלי כא, ט). חוֹבֵר חֲבָרִים מְחֻכָּֽם (תהלים נח, ו), בְּעָצְמַת חֲבָרַיִךְ מְאֹֽד (ישעיה מז, ט), עִמְדִי־נָא בַֽחֲבָרַיִךְ (שם מז, יב), כמו שפירשו רבותינו ז"ל (סנהדרין סה, ע"א) וְחֹבֵר חָבֶר אחד חובר גדול ואחד חובר קטן, פירוש חובר גדול שלוחש ומקבץ כתות של חיות גדולות וחובר קטן לוחש ומקבץ כתות של חיות קטנות כגון נחשים ועקרבים. חַבּוּרָה תַּחַת חַבּוּרָֽה (שמות כא, כה), הִבְאִישׁוּ נָמַקּוּ חַבּוּרֹתָי (תהלים לח, ו). ונפל הדגש ממלת וּבַֽחֲבֻֽרָתוֹ נִרְפָּא־לָֽנוּ (ישעיה נג, ה), החבורה היא השריטה והגדידה. ותרגום ירושלמי לֹא תִתְגֹּֽדְדוּ, חֲבוּרִין (דברים יד, א). ונכפל העי"ן והלמ"ד במלה וְנָמֵר חֲבַרְבֻּרֹתָיו (ירמיה יג, כג). והם כתמי הנמר שדומין לכתמי חבורה. ומדברי רבותינו נראה כי החבורה נקראת המכה שנצרר הדם בה ולא יצא באמרם (שבת קו, ע"ב) אי זו היא מכה שאינה חוזרת? נצרר הדם אף על פי שלא יצא. ונקראת חבורה לפי שנחבר הדם במקום המכה. ולפי שהחבורה היא בבשר כמו כתם נקראו כתמי הנמר חברבורות. 

חבשׁ  
וְחָֽבַשְׁתָּ לָהֶם מִגְבָּעֹת (שמות כט, ט), פְּאֵֽרְךָ חֲבוֹשׁ עָלֶיךָ (יחזקאל כד, יז), סוּף חָבוּשׁ לְרֹאשִֽׁי (יונה ב, ו), פְּנֵיהֶם חֲבֹשׁ בַּטָּמֽוּן (איוב מ, יג). והפעל הכבד [פִּעֵל] מִבְּכִי נְהָרוֹת חִבֵּשׁ (שם כח, יא). כלם והדומים  להם ענין קשור וחשוק. וכן בענין קשור המכה והכריכה עליה וְלַנִּשְׁבֶּרֶת לֹא חֲבַשְׁתֶּם (יחזקאל לד, ד), בְּיוֹם חֲבֹשׁ י"י אֶת־שֶׁבֶר עַמּוֹ (ישעיה ל, כז), כִּי הוּא יַכְאִיב וְיֶחְבָּשׁ (איוב ה, יח). והפעל הכבד וּמְחַבֵּשׁ לְעַצְּבוֹתָֽם (תהלים  קמז, ג). ושלא נזכר פעלו ממנו [פֻּעַל] לֹא־זֹרוּ וְלֹא חֻבָּשׁוּ (ישעיה א, ו). וכן בענין הממשלה לפי שהמושל אוסר וחובש למי שעוברים על מצותיו אמר לֹֽא־אֶהְיֶה חֹבֵשׁ (ישעיה ג, ז) האף שֹונא משׁפט יַֽחֲבוֹשׁ (איוב לד, יז). וכן בענין קשור הבהמה באזור שלה שקורין בלע"ז [צֵינְיַיא] אמר וַֽיַּֽחֲבֹשׁ אֶת־חֲמֹרוֹ (בראשית כב, ג), חִבְשׁוּ־לִי הַֽחֲמוֹר (מלכים א' יג, יג), צֶמֶד חֲמוֹרִים חֲבוּשִׁים (שופטים יט, י). כלם אשר הם מהשרש הזה ענין אחד הם.

חבת  
אף על פי שזכרנו עַֽל־מַֽחֲבַת בַּשֶּׁמֶן (ויקרא ו, יד) בשרש חָבָה אפשר שתהיה התי"ו שרשית למה שכתוב בֶּאֱמוּנָה עַל מַֽעֲשֵׂה הַֽחֲבִתִּֽים (דברי הימים א' ט, לא). ומה שזכרו רבותינו ז"ל (מנחות צו, ע"א) חבתי כהן גדול לישתן ועריכתן בפנים, פירוש שהיה כהן הגדול מקריב בכל יום עשירית האיפה במחבת מחציתה בבקר ומחציתה בערב כמו שכתוב זֶה קָרְבַּן אַֽהֲרֹן וּבָנָיו (ויקרא ו, יג).

חגג  
וְחַגֹּתֶם אֹתוֹ (שמות יב, יד), הָמוֹן חוֹגֵֽג (תהלים מב, ה), חָגִּי יְהוּדָה חַגַּיִךְ (נחום ב, א), חַג לַֽי"י (שמות יב, ד), וּבַֽחַגִּים וּבַמּֽוֹעֲדִים (יחזקאל מו, יא). וכן נקרא הקרבן עצמו חַג על שם שקרב בחג, אִסְרוּ־חַג בַּֽעֲבֹתִים (תהלים קיח, כז), חֵֽלֶב־חַגִּי עַד־בֹּֽקֶר (שמות כג, יח), סְפוּ שָׁנָה עַל־שָׁנָה חַגִּים יִנְקֹֽפוּ (ישעיה כט, א). פֶּרֶשׁ חַגֵּיכֶם (מלאכי ב, ג). ומן הענין הזה יָחוֹגּוּ וְיָנוּעוּ כַּשִּׁכּוֹר (תהלים קז, כז). אַדְמַת יְהוּדָה לְמִצְרַיִם לְחָגָּא (ישעיה יט, יז), ענין תנועה כי גם החג נקרא כן לפי שמרקדין ומטפחים בשמחת יום טוב. אֹכְלִים וְשֹׁתִים וְחֹגְגִים (שמואל א' ל, טז), כלומר מרקדין ומפזוין ומכרכרין בשמחה. וכן פירש רבינו האיי גאון ז"ל.

חגב  
וְאֶת־הֶֽחָגָב לְמִינֵֽהוּ (ויקרא יא, כב), וַנְּהִי בְעֵינֵינוּ כַּֽחֲגָבִים (במדבר יג, לג), מין ממיני הארבה. וְיִסְתַּבֵּל הֶֽחָגָב (קהלת יב, ה), אמרו (שבת קנב, ע"א) שהוא כמו עגב מן וַתַּעְגְּבָ [וַתַּעְגְּבָה] עֲלֵיהֶם (יחזקאל כג, טז), והוא רמז לאבר המשגל. והנכון שהוא כמשמעו. והנני עתיד לפרשו בשרש סבל.

חגה  
בְּחַגְוֵי הַסֶּלַע (שיר השירים ב, יד), שֹֽׁכְנִי בְחַגְוֵי־סֶּלַע (עבדיה ג), נהפכה הה"א לו"ו נראית כמו מן שָׁלָה שָׁלֵו הָיִיתִי (איוב טז, יב), וְשַׁלְוֵי עוֹלָם (תהלים עג, יב). ופירוש בחגוי בבקעי הסלע. או הוא מן חוּג הָאָרֶץ (ישעיה מ, כב). ויונתן תרגם בְּשִׁינֵי כֵיפָא. 

חגר  
וְחָֽגַרְתָּ אֹתָם אַבְנֵט (שמות כט, ט), שְׁאֵרִית חֵמֹת תַּחְגֹּֽר (תהלים עו, יא), כלומר תחגור ותאסור אותם שלא יעשו בחמתם שהיתה להם על ירושלים, החגירה היא הקשירה והאסירה. ופירוש הפסוק כִּֽי־חֲמַת אָדָם תּוֹדֶךָּ (שם), המזמור נאמר בנבואה על מחנה אשור כשחנה על ירושלם וזהו שאמר בחחלת המזמור נוֹדָע בִּֽיהוּדָה אֱלֹהִים (שם ב), ואומר וַיְהִי בְשָׁלֵם סֻכּוֹ (שם ג), והיא ירושלים, כי עד ירושלם לא נודע אלהים במלחמות כי כל ארץ ישראל כבש וכשבא לירושלם ודבר גבוהות כנגד השם או נודע אלהים והיה גדול שמו כמו שאמר וַיַּךְ בְּמַֽחֲנֵה אַשּׁוּר (מלכים ב' יט, לה). ואמר כשתעשה נקמה במחנה אשור או חמת אדם תודך מי שהיתה חמתו אליך ומתרגז כנגדך על כרחו יודך ותשוב חמתו הודאה לך, ואז שארית חמות תחגור כלומר הנשארים ממלכי אומות העולם שהיה להם חמה על ירושלים אז תחגור ותאסור חמתם שיראו ממך מאשר ישמעו שעשית במחנה אשור. וזהו שאמר בסוף המזמור יִבְצֹר רוּחַ נְגִידִים נוֹרָא לְמַלְכֵי־אָֽרֶץ (תהלים עו, יג) כשיבצור ויקטוף רוח נגידים כמו שאמר כָּל־גִּבּוֹר חַיִל וְנָגִיד וְשָׂר בְּמַֽחֲנֵה מֶלֶךְ אַשּׁוּר (דברי הימים ב' לב, כא), אז יהיה נוֹרָא לְמַלְכֵי־אָֽרֶץ. או יהיה פירוש חֲמַת אָדָם תּוֹדֶךָּ על המצרים ואנשי כוש שהיו עם אשור במחנה כשראו המכה הגדודלה ההיא שבו לדת היהודים ועליהם נאמר יְגִיעַ מִצְרַיִם וּֽסְחַר־כּוּשׁ (ישעיה מה, יד), ועליהם נאמר מִזְבֵּחַ לַֽי"י בְּתוֹךְ אֶרֶץ מִצְרָיִם וכל הפרשׁה (שם יט, יט). מָתְנֵיכֶם חֲגֻרִים (שמות יב, יא), חָגוּר כְּלֵי מִלְחָמָֽה (שופטים יח, יא), חֲגוֹר חַרְבְּךָ עַל־יָרֵךְ גִּבּוֹר (תהלים מה, ד), אֱלִי כִּבְתוּלָה חֲגֻֽרַת־שַׂק (יואל א, ח), וְחִגְרוּ שַׂקִּים (יחזקאל ז, יח). וטעם הפעול בענין החגירה כמו לובש ולבוש שאנו עתידים לבאר. והתאר חֲגוֹרֵי אֵזוֹר בְּמָתְנֵיהֶם (שם כג, טו), בחלם. והשם וַֽחֲגוֹר נָֽתְנָה לַֽכְּנַֽעֲנִֽי (משלי לא, כד). ובה"א הנקבה וְתַחַת חֲגוֹרָה נִקְפָּה (ישעיה ג, כ) בַּֽחֲגֹֽרָתוֹ אֲשֶׁר בְּמָתְנָיו (מלכים א' ב, ה). והקבוץ וַיַּֽעֲשׂוּ לָהֶם חֲגֹרֹֽת (בראשית ג, ז). ומשקל אחר מַֽחֲגֹרֶת שֹק (ישעיה ג, כד), ענין כלם אזור. וְיַחְגְּרוּ מִמִּסְגְּרוֹתָֽם (שמואל א' כב, מו), יתנועעו מכבליהם שהם בהם כלומר מכובד כבליהם יפסחו. ובדברי רבותינו ז"ל (זבים פרק ג, משנה ג) ישבו על הנסר ועל הספסל בזמן שהן מחגירין, פירוש בזמן שהן מתנועעין שבזמן שרגילי הם פסיל אינן שוין שהאחת קצרה מחברתה וכשאדם יושב עליו יתנועע ויתנודד אילך ואילך כמו החגר. ויש מפרשים אותו שהוא כמו הפוך וְיַחְגְּרוּ מתרגום וּמֵֽחֲדָרִים אֵימָה (דברים לב, כה) וּמִתְוָנַיָא חַרְגַת מוֹתָא, ופירושו ויפחדו ממסגרותיהם. וכן תרגם יונתן וִיזוּעוּן מִבִּירְנְיָתֵהוֹן. 

חדד  
וְחַדּוּ מִזְּאֵבֵי עֶרֶב (חבקוק א, ח). והתאר וַיָּשֶׂם פִּי כְּחֶרֶב חַדָּה (ישעיה מט, ב). והשם חַדּוּדֵי חָרֶשׂ (איוב מא, כב). ושלא נזכר פועלו מהנוסף [הָפְעַל] חֶרֶב הוּחַדָּה וְגַם־מְרוּטָֽה (יחזקאל כא, יד), לְמַעַן טְבֹחַ טֶבַח הוּחַדָּה (שם כא, טו), ענין החדוד ידוע בדברי רבותינו ז"ל (שבת לב, ע"א) נפל תורא חדדו סכיני. ועוד אמרו (שם סג, ע"א) שני תלמידי חכמים המחדדים זה את זה בהלכה ענין החריפות והדקות. ועוד אמרו (כלים פרק ד, משנה א) החרש שאינו יכול לעמד מפני אזנו או מפני שהיה בו חדור וחדור מכריע טהור. פירוש שהכלי חד מתחתיו ואינו יכול לישב. ויתכן להיות מן הענין הזה בַּרְזֶל בְּבַרְזֶל יָחַד וְאִישׁ יַחַד פְּנֵֽי־רֵעֵֽהוּ (משלי כז, יז), ואף על פי שאינו מן השרש הזה.

חדה  
וַיִּחַדְּ יִתְרוֹ (שמות יח, ט), על משקל וַיִּֽחַן־שָׁם יִשְׂרָאֵל (שם יט, ב), משפטו וַיַּֽחֲדֶּה ודגש דלי"ת וַיִּחַדְּ לתיקון הקריאה בעבור שהמלה מלעיל. והשם עֹז וְחֶדְוָה בִּמְקֹמֽוֹ (דברי הימים א' טז, כז), כִּֽי־חֶדְוַת י"י הִיא מָֽעֻזְּכֶֽם (נחמיה ח, י). והפעל הכבד ממנו [הִפְעִיל] תְּחַדֵּהוּ בְשִׂמְחָה (תהלים כא, ז), ענינם ענין שמחה. ויתכן להיות מזה השרש והענין אַל־יִחַדְּ בִּימֵי שָׁנָה (איוב ג, ו). ומן השרש הזה בַּרְזֶל בְּבַרְזֶל יָחַד וְאִישׁ יַחַד פְּנֵֽי־רֵעֵֽהוּ (משלי כז, יז), אבל הם מהענין שהקדמנו בשרש חָדַד. 

חדל  
עַד כִּֽי־חָדַל לִסְפֹּר (בראשית מא, מט), חָֽדְלוּ גִבּוֹרֵי בָבֶל לְהִלָּחֵם (ירמיה נא, ל), חָדְלוּ רֹגֶז  (איוב ג, טז), פירוש חדלו מעשות רוגז. הַקֹּלוֹת יֶחְדָּלוּן (שמות ט, כט), חָדַל שְׁאוֹן עַלִּיזִים (ישעיה כד, ח), כִּי לֹֽא־יֶחְדַּל אֶבְיוֹן מִקֶּרֶב הָאָרֶץ (דברים טו, יא), חֲדַל מִמֶּנּוּ וְנַֽעַבְדָה אֶת־מִצְרָיִם (שמות יד, יב), חִדְלוּ לָכֶם מִן־הָאָדָם (ישעיה ב, כב), מֵֽחֲדֹל לְהִתְפַּלֵּל בַּֽעַדְכֶם (שמואל א' יב, כג). והתאר חָדֵל,  וַֽחֲדַל אִישִׁים (ישעיה נג, ג). והפעל הכבד [הִפְעִיל] הֶֽחֳדַלְתִּי אֶת־דִּשְׁנִי (שופטים ט, ט). וקמץ החי"ת לתפארת הענין ידוע. עִם־יוֹשְׁבֵי חָֽדֶל (ישעיה לח, יא). פירוש יושבי הזמן, והוא כמו הפוך מִֽמְתִים מֵחֶלֶד (תהלים יז, יד). והתאר ממנו מֶה־חָדֵל אָֽנִי (שם לט, ה). ויש מפרשים מזה שְׁעֵה מֵעָלָיו וְיֶחְדָּל (איוב יד, ו). 

חדק  
כִּמְשֻׂכַת חָדֶק (משלי טו, יט), טוֹבָם כְּחֵדֶק (מיכה ז, ד), בחמש נקודות. אמר כי הטוב שבהם הוא כחדק והוא קוץ ממיני הקוצים.  

חדר  
חֶדֶר בְּחֶדֶר לְהֵֽחָבֵֽה (מלכים א' כב, כה), וְאֶל־חֶדֶר הוֹרָתִֽי (שיר השירים ג, ד), בשש נקודות. וַיָּבֹא הַחַדְרָה (בראשית מג, ל). ומשקל אחר וּבַֽחֲדַר מִשְׁכָּֽבְךָ (שמות ז, כח). ויכשר להיות משניהם וּמֵֽחֲדָרִים אֵימָה (דברים לב, כה), חַדְרֵי־בָֽטֶן (משלי יח, ח), אִישׁ בְּחַדְרֵי מַשְׂכִּיתוֹ (יחזקאל ח, יב). וְחַדְרֵי תֵמָֽן (איוב ט, ט), רצונו לומר פאתי תימן. וכתב החכם רבי אברהם אבן עזרא ז"ל כי הם הככבים שהם בפאת נגב הגלגל הגדול. ובעבור כי היושבים בפאת צפון לא יראו אותם הככבים  כן קראם חדרי כאילו הם במקום נחבא. וכן מִן־הַחֶדֶר תָּבוֹא סוּפָה (איוב לז, ט). והפעל מזה הַחֹדֶרֶת לָהֶֽם (יחזקאל כא, יט), רוצה לומר האורבת להם בחדר.

חדשׁ  
[פִּעֵל] וְחִדְּשׁוּ עָרֵי חֹרֶב (ישעיה סא, ד), תְּחַדֵּשׁ עֵדֶיךָ נֶגְדִּי (איוב י, יז). וההתפעל תִּתְחַדֵּשׁ כַּנֶּשֶׁר נְעוּרָֽיְכִי (תהלים קג, ה). והתאר וְאֵין כָּל־חָדָשׁ תַּחַת הַשָּֽׁמֶשׁ (קהלת א, ט), וְיָשָׁן מִפְּנֵי חָדָשׁ תּוֹצִֽיאוּ (ויקרא כו, י), כִּֽי־יִקַּח אִישׁ אִשָּׁה חֲדָשָׁה (דברים כד, ה), וְהוּא חָגוּר חֲדָשָׁה (שמואל ב' כא, טז), פירוש חרב חדשה. וכן וּמַֽאֲכָלוֹ בְּרִאָֽה (חבקוק א, טז) שפירושו שה בריאה, וַֽאֲנִי תְפִלָּֽה (תהלים קט, ד), איש תפלה, והדומים להם. חֲדָשִׁים לַבְּקָרִים (איכה ג, כג). ורוצה לומר באשה חדשה שתהיה חדשה אצלו פרט למחזיר גרושתו, אבל אלמנה וגרושת אחר במשמע. וכל ענין החדוש ידוע. ונקרא הַחֹדֶשׁ כן על חדוש הירח שמתחדש בו. ונקראו כל השלשים יום בכלל חדש. ונקרא יום הראשון לבדו חדש, מָחָר חֹדֶשׁ (שמואל א' כ, יח), לֹֽא־חֹדֶשׁ וְלֹא שַׁבָּת (מלכים ב' ד, כג), וְהָיָה מִֽדֵּי־חֹדֶשׁ בְּחָדְשׁוֹ (ישעיה סו, כג), בַּשַּׁבָּתוֹת וּבֶֽחֳדָשִׁים (יחזקאל מו, ג). כל אלו והדומים להם על יום הראשון בלבד. אבל בְּיֽוֹם־הַחֹדֶשׁ הַשֵּׁנִי (שמואל א' כ, לד), הוא שם על כלו ופירושו יום שני מהחדש. ואדוני אבי ז"ל פירוש לֹֽא־חֹדֶשׁ וְלֹא שַׁבָּת כל השלשים יום כלומר לא עבר עדיין חדש ולא אפילו שבוע שראית אותו. חֹדֶשׁ יָמִֽים (במדבר יא, כ), חֹדֶשׁ יָמִֽים שלמים והוא שלשים יום. עַתָּה יֹֽאכְלֵם חֹדֶשׁ אֶת־חֶלְקֵיהֶֽם (הושע ה, ז), החדש שנגזר עליהם והוא חדש אב. וכן בְּחָדְשָׁהּ יִמְצָאֽוּנְהָ (ירמיה ב, כד), בחדש שנגזר עליה שלא תוכל להנצל מכף מבקשיה. ואדוני אבי ז"ל פירוש בְּחָדְשָׁהּ מקור, כלומר למה לא ייעפו כל מבקשיה? כי בכל עת ימצאו אותה בחדושה כאילו עתה מתחלת לרוץ לפניהם.

חוב  
חֲבֹֽלָתוֹ חוֹב יָשִׁיב (יחזקאל יח, ז), הוא המלוה. ורבותינו ז"ל הרגילו הרבה בזה הלשון. ומזה השרש והענין פעל כבד [פִּעֵל] וְחִיַּבְתֶּם אֶת־רֹאשִׁי לַמֶּֽלֶךְ (דניאל א, י), כי כל אדם שיש לו דין לשלם הן ממון הן מגוף יקרא חייב. וכן רבותינו ז"ל ערבו הלשון בין לחובת הממון בין לחובת הגוף וקראו לזה ולזה חייב (בבא קמא פרק ג, משנה א, חגיגה פרק א, משנה א).

חוג  
חֹק חָג עַל־פְּנֵי־מָיִם (איוב כו, י), פירוש סבב. והשם הַיּשֵׁב עַל־חוּג הָאָרֶץ (ישעיה מ, כב), פירוש גלגל הסובב הארץ. וכן וְחוּג שָׁמַיִם יִתְהַלָּֽךְ (איוב כב, יד), בְּחוּקוֹ חוּג (משלי ח, כז). ושם הכלי שמתארין ומכוונין בו העגולה וּבַמְּחוּגָה יְתָֽאֳרֵהוּ (ישעיה מד, יג), קונפ"ש בלע"ז. 

חוד  
חוּדָה חִידָתְךָ וְנִשְׁמָעֶֽנָּה (שופטים יד, יג), אָחֽוּדָה־נָּא לָכֶם חִידָה (שם יד, יב), חוּד חִידָה וּמְשֹׁל מָשָׁל (יחזקאל יז, ב), ענין הכל דבר סתום שיבינו המבינים דבר אחר מתוך אותו הדבר.

חוה  
אֲחַוֶּה דֵּעִי אַף־אָֽנִי (איוב לב, י), אֲחַוְךָ שְֽׁמַֽע־לִי (שם טו, יז) ונפל ממנו הדגש.  כַּֽתַּר־לִי זְעֵיר וַֽאֲחַוֶּךָּ (שם לו, ב). והשם באל"ף נוספת וְאַֽחֲוָתִי בְּאָזְנֵיכֶֽם (שם יג, יז), הכל ענין הגדה. חַוֹּת יָאִֽיר (במדבר לב, מא), אֶת־חַוֹּֽתֵיהֶם (שם) נפרש בשרש חיה. 

חוז  
וַיַּנְחֵם אֶל־מְחוֹז חֶפְצָֽם (תהלים קז, ל), ענינו כמו מדינה או פלך. או יהיה ענינו גבול. וכתב אדוני אבי ז"ל מזה וְיֹדְעָו [וְיֹֽדְעָיו] לֹא־חָזוּ יָמָֽיו (איוב כד, א), כמו לא גבלו. וכן הוא מְחוֹז חֶפְצָֽם, גבול. וכן בערבי חו"ז. 

חוח  
בַּמְּעָרוֹת וּבַֽחֲוָחִים (שמואל א' יג, ו), פירוש במצדות או הדומה להם. וכן אמר התרגום וְאִטַמָרוּ עַמָא בִּמְעָרָתָא וּבִמְצָדָתָא. וכבר פירשתי חוֹחַ עָלָה בְיַד־שִׁכּוֹר (משלי כו, ט), כְּשֽׁוֹשַׁנָּה בֵּין הַחוֹחִים (שיר השירים ב, ב), בשרש חח. 

חוט  
כְּחוּט הַשָּׁנִי שִׂפְתֹתַיִךְ (שיר השירים ד, ג), ידוע ותרגום פְּתִיל תְּכֵֽלֶת (במדבר טו, לח) חוּטָא דִתְכֶלְתָּא.

חול  
לֹֽא־חַלְתִּי וְלֹֽא־יָלַדְתִּי (ישעיה כג, ד), כִּי־חָלָה גַּם־יָֽלְדָה צִיּוֹן (שם סו, ח), חוּלִי וָגֹחִי (מיכה ד, י), וַתִּרְעַשׁ הָאָרֶץ וַתָּחֹל (ירמיה נא, ט) בחולם מפני ההעמדה, חוּל תָּחיּל [תָּחוּל] (יחזקאל ל, טז), בשורק, הָרִינוּ חַלְנוּ (ישעיה כו, יח). כִּֽי־חָלָֽה לְטוֹב (מיכה א, יב), פירוש כי חלה בעבור הטוב שהיה לה טרם זה. ורבי יונה הכניס זה בענין תּוֹחֶלֶת. הִכִּיתָה אֹתָם וְֽלֹא־חָלוּ (ירמיה ה, ג), מִלִּפְנֵי אָדוֹן חוּלִי אָרֶץ (תהלים קיד, ז), והוא צווי במקום תי"ו א'י'ת'ן. ופירוש מִלִּפְנֵי אָדוֹן חוּלִי אָרֶץ כלומר משיב המשורר כנגד השאלה ואומר וה שתחולי לפני אדון הוא, שהוא אדון על הכל ודין הוא שיחולו הנבראים ממנו כי הוא אדון על הכל. והשיב השאלה על הארץ שהיא כוללת הים והירדן והגבעות וההרים. ויש לפרש חוּלִי מקור והיו"ד לכנוי והיה דינו מלרע ובא מלעיל מפני מלת ארץ שהיא מלעיל. והטעם כאילו הארץ משיבה לשאלה ואמרה חולי ונוסי ורקדי הוא מלפני אדון שיש לו כח ליבש מי הים והירדן כמו שיש לו כח גם כן להפוך הצור שהוא יבש לח ויהפכנו לאגם מים כי הוא אדון הכל לעשות כל דבר והפכו כחמר ביד היוצר. והפעל הכבד [הִפְעִיל] מִפָּנָיו יָחִילוּ עַמִּים (יואל ב, ו), וַיָּחֶל מְאֹד מֵֽהַמּוֹרִֽים (שמואל א' לא, ג), אִם מִפָּנַי לֹא תָחִילוּ (ירמיה ה, כב), וּלְאִשָּׁה מַה־תְּחִילִֽין (ישעיה מה, י), וַיָּחֵלּוּ מְּעָט מִמַּשָּׂא מֶלֶךְ שָׂרִֽים (הושע ח, י), והדגש תמורת יו"ד יָחִילוּ. או הוא מענין תְּחִלָּה ומשרשו, כלומר עתה יחלו להתרעם ולהתאונן מעט ממשא מלך ושרים ועוד יתרעמו ויתאוננו יותר כשיהיו בגלות. ואשר הוא עובר לאחר קוֹל י"י יָחִיל מִדְבָּר יָחִיל י"י מִדְבַּר קָדֵֽשׁ (תהלים כט, ח). יָחִילוּ דְרָכָו [דְרָכָיו] בְּכָל־עֵת (שם י, ה), פירוש דרכי הרשע יחילו העניים בכל עת. ורבי יונה הכניס זה בענין תּוֹחֶלֶת. ופועל כבד אחר [פעלל] והוא המרובע קוֹל י"י יְחוֹלֵל אַיָּלוֹת (שם כט, ט), והמקור חֹלֵל אַיָּלוֹת תִּשְׁמֹֽר (איוב לט, א), וְאֶל־שָׂרָה תְּחֽוֹלֶלְכֶם (ישעיה נא, ב), בסגול הלמ"ד, כלומר שחוללה אתכם. והוא עתיד במקום עבר. והפעל מְחוֹלֶלֶת תַּנִּֽין (שם נא, ט), והפעול וְהוּא מְחֹלָל מִפְּשָׁעֵנוּ (שם נג, ה). וההתפעל כָּל־יְמֵי רָשָׁע הוּא מִתְחוֹלֵל (איוב טו, כ). ואפשר שיהיה כמהו וְסַעַר מִתְחוֹלֵל (ירמיה כג, יט). ושלא נזכר פועלו מהנוסף [הָפְעַל] הֲיוּחַל אֶרֶץ בְּיוֹם אֶחָד (ישעיה סו, ח). והתאר כִּי קוֹל כְּחוֹלָה שָׁמַעְתִּי (ירמיה ד, לא), בפלס טוֹבָה. והשם חִיל כַּיּֽוֹלֵדָֽה (שם ו, כד). ובה"א הנקבה וַֽאֲסַלְּדָה בְחִילָה (איוב ו, י). והשם בהכפל וְחַלְחָלָה בְּכָל־מָתְנַיִם (נחום ב, יא). וההתפעל וַתִּתְחַלְחַל הַמַּלְכָּה (אסתר ד, ד). וכל אשר זכרנו הם ענין חיל וידוע הוא. וענין אחר וְחָלָה חֶרֶב בְּעָרָיו (הושע יא, ו), וְלֹא־חָלוּ בָהּ יָדָֽיִם (איכה ד, ו), יָחֻלוּ עַל־רֹאשׁ יוֹאָב (שמואל ב' ג, כט), עַל רֹאשׁ רְשָׁעִים יָחֽוּל (ירמיה כג, יט), פירוש יפול ויחנה. וההתפעל וְסַעַר מִתְחוֹלֵל (שם). ופירוש וְלֹא־חָלוּ בָהּ יָדָֽיִם ולא חנו בה המחנות והחיילות כי כמו רגע נהפכה. ופירש רבי יונה מזה הענין יֵשׁ רָעָה חוֹלָה (קהלת ה, יב), והוא תאר בפלס טוֹבָה כלומר רעה נופלת על בני אדם. ויפה פירש. וענין אחר וַיָּחֶל עוֹד שִׁבְעַת יָמִים אֲחֵרִים (בראשית ה, י), עַל־כֵּן לֹֽא־יָחִיל טוּבֽוֹ (איוב כ, כא), טוֹב וְיָחִיל וְדוּמָם (איכה ג, כו), כלומר טוב שיחיל ויהיה דומם לתשועת י"י. ואפשר להיות ויחיל תאר משרש יָחִיל בפלס שָֹרִיד, ויהיה פירוש הפסוק שיהיה האדם טוֹב וְיָחִיל וְדוּמָם לתשועת י"י. וַיָּחִילוּ עַד־בֹּוֹשׁ (שופטים ג, כה), וענינם ענין תוחלת. וכתב אדוני אבי ז"ל פעל קל מזה כִּֽי־חָלָֽה לְטוֹב (מיכה א, יב), ויורה על זה כִּֽי־יָרַד רָע מֵאֵת י"י (שם), כמו כִּי טוֹב קִוִּיתִי וַיָּבֹא רָע (איוב ל, כו). ויש לשום מזה העיקר דּוֹם לַי"י וְהִתְחוֹלֵל לוֹ (תהלים לז, ז), ויהיה מענין תּוֹחֶלֶת או מענין חִיל כיולדה. וכן דִּין לְפָנָיו וּתְחוֹלֵֽל לֽוֹ (איוב לה, יד). והחכם רבי יהודה שם אותו מן הכפולים. וענין אחר חֹֽלְלָה יָדוֹ נָחָשׁ בָּרִֽיחַ (איוב כו, יג), רוּחַ צָפוֹן תְּחוֹלֵֽל גָּשֶׁם (משלי כה, כג), וַתְּחוֹלֵֽל אֶרֶץ וְתֵבֵל (תהלים צ, ב), רַב מְחֽוֹלֵֽל־כֹּל (משלי כו, י), ופירוש הפסוק הקדוש ברוך הוא שהוא רב ואדון על הכל מחולל כל העולם לפיכך זן אותם כולם כאחד וזה הוא שאמר וְשֹׂכֵר כְּסִיל וְשֹׂכֵר עֹֽבְרִֽים (שם) כלומר הכסילים והעוברים על מצותיו זן אותם כמו החכמים והצדיקים. ואמר בו לשון שְֹכַר כי הוא יתברך זן ומפרנס אותם כאילו הוא חייב לזונם כאדם שחייב לתת שכרו לשכיר. ועוד אפרשנו בשרש שָֹכַר בעזרת הבורא. וַתִּשְׁכַּח אֵל מְחֹֽלֲלֶֽךָ (דברים לב, יח). ושלא נזכר פועלו בְּאֵֽין־תְּהֹמוֹת חוֹלָלְתִּי (משלי ח, כד), הֵן־בְּעָווֹן חוֹלָלְתִּי (תהלים נא, ז), וְלִפְנֵי גְבָעוֹת חוֹלָֽלְתָּ (איוב טו, ז), הָֽרְפָאִים יְחוֹלָלוּ (שם כו, ה), ענינם ענין יצירה. והכניס רבי יונה בזה הענין חוּלִי אָרֶץ (תהלים קיד, ז), והיו"ד בו נוספת. ועוד הכניס בזה השרש לָחוּל בַּמְּחֹלוֹת (שופטים כא, כא), מן הַמְּחֹלְלוֹת אֲשֶׁר גָּזָלוּ (שם כא, כג). וטוב הוא לשומם מפעלי הכפל. ועוד אפרשם בשרש חָלַל. ומן השרש הזה כַחוֹל אֲשֶׁר עַל־שְׂפַת הַיָּם (יהושע יא, ד), וְכַחוֹל אַרְבֶּה יָמִֽים (איוב כט, יח). וראיתי בספר מדויק ירושלמי וְכַחוֹל אַרְבֶּה יָמִֽים בשורק לנהררעי ובחולם למערבאי. 

חום  
וְכָל־שֶֽׂה־חוּם בַּכְּשָׂבִים (בראשית ל, לב), שחור. והנכון אצלי כי חום משרש חָמַם ושם אפרשנו.

חוס  
אַתָּה חַסְתָּ עַל־הַקִּיקָיוֹן (יונה ד, י), לֹֽא־חָסָה עָלַיִךְ עַיִן (יחזקאל טז, ה), יָחֹס עַל־דַּל וְאֶבְיוֹן (תהלים עב, יג), לֹא תָחוֹס עֵינֶֽךָ (דברים כה, יב), וְלֹא־תָחוֹס עֵינִי (יחזקאל ה, יא), כלם בחולם, ואחד בא לבדו בשורק, לֹֽא־תָחוּס עֵינָֽם (ישעיה יג, יח), וכל אָחוּס (ירמיה יג, יד: יחזקאל כד, יד: יונה ד, יא) בשורק. וַתָּחָס עֵינִי עֲלֵיהֶם מִשַּֽׁחֲתָם (יחזקאל כ, יז), וַתָּחָס עָלֶיךָ (שמואל א' כד, יא), פירושו ותחס עיני או נפשי. חוּסָה י"י עַל־עַמֶּךָ (יואל ב, יז), ענינם ענין חמלה. 

חוץ  
וַיֹּֽצִאֻהוּ וַֽיַּנִּחֻהוּ מִחוּץ לָעִֽיר (בראשית יט, טז), בַּחוּץ תַּֽעֲמֹד (דברים כד, יא), הַחוּצָה אֶל־הָעָֽיִן (בראשית כד, כט), ענינם ידוע. וכן חוּץ מִמֶּֽנִּי (קהלת ב, כה), שפירושו זולתי והכל ענין אחד. וכן חָכְמוֹת בַּחוּץ תָּרֹנָּה (משלי א, כ), שפירושו שוק, וְנָתֹן לוֹ כִכַּר־לֶחֶם לַיּוֹם מִחוּץ הָֽאֹפִים (ירמיה לז, כא), וְכַחוּץ לַעֹֽבְרִֽים (ישעיה נא, כג), שׁוֹטְטוּ בְּחוּצוֹת יְרֽוּשָׁלַם (ירמיה ה, א), וְחוּצוֹת תָּשִׂים לְךָ בְדַמֶּשֶׂק (מלכים א' כ, לד), שפירושם שווקים הכל עם ענין הראשון ענין אחד. והתאר ממנו בַּפְּנִימִי וּבַחִיצוֹן (יחזקאל מא, יז). וכן וּפְטוּרֵי צִצִּים מִלִּפְנִים וְלַֽחִיצֽוֹן (מלכים א' ו, כט), לִפְנִימָה וְלַֽחִיצֽוֹן (שם א' ו, ל). ואף על פי שמלפנים ולפנימה אינם תאר, וְלַֽחִיצֽוֹן הוא תאר, והוא תאר להיכל שהיה חיצון מהדביר. ולנקבה אֶל־הֶֽחָצֵר הַחִיצוֹנָה (יחזקאל מ, יז). אבל וְאֶת־מְבוֹא הַמֶּלֶךְ הַֽחִיצוֹנָה (מלכים ב' טז, יח) הוא כמו החיצון כי הוא מלעיל הזק"ף בצד"י והה"א נוספת.

חור  
חוּר כַּרְפַּס וּתְכֵלֶת (אסתר א, ו), לבן. וכן אמרו רבותינו ז"ל (מגילה יב, ע"א) מטת מילת לבנה הציע להם. תְּכֵלֶת וָחוּר (אסתר ח, טו). והפעל ממנו בהראות עי"ן הפעל וְלֹא עַתָּה פָּנָיו יֶחֱוָֽרוּ (ישעיה כט, כב). ותרגום לָבָן (בראשית ל, לה) חִוָּר. וכנה הבושת על דרך הלובן כי האדם שיש לו בושה יתלבנו פניו. וכן אמרו רבותינו ז"ל (בבא מציעא נח, ע"ב) המלבין פני חברו ברבים. ורבי יונה פירש מזה הענין וְאֹֽרְגִים חוֹרָֽי (ישעיה יט, ט), כלומר בגדים לבנים. וכן סַלֵּי חֹרִי (בראשית מ, טז). וטוב הוא שיהיה סלי הרי לבן, כלומר סלים עשויים מן המקלות המקולפות והם לבנים אחר הקילוף. אבל הוא פירוש על דרך הרחוק. ופירש מזה הענין עוד בֶּן־חוֹרִים (קהלת י, יז). וְאֵת כָּל־חֹרֵי יְהוּדָה וִירוּשָׁלָֽם (ירמיה כז, כ), וָֽאָרִיבָה אֶת־הַֽחֹרִים (נחמיה ה, ז), חֹרֶיהָ וְאֵין־שָׁם מְלוּכָה (ישעיה לד, יב), ואמר כי השרים והגדולים יכנום בלשון ישמעאל בלשון לובן. וענין אחר וַיִּקֹּב חֹר בְּדַלְתּוֹ (מלכים ב' יב, י), וַיְמַלֵּא־טֶרֶף חֹרָיו (נחום ב, יג), חֹרֵי עָפָר וְכֵפִֽים (איוב ל, ו), מִן־הַֽחֹרִים אֲשֶׁר הִתְחַבְּאוּ־שָֽׁם (שמואל א' יד, יא). ובשורק עַל־חֻר פָּתֶן (ישעיה יא, ח), הָפֵחַ בַּֽחוּרִים כֻּלָּם (שם מב, כב), וידוע הוא. ויתכן לפרש מזה הענין וְאֹֽרְגִים חוֹרָֽי (שם יט, ט), כלומר בגדים נקובים בעת אריגתן לנוי. או אמר זה על הרשתות שהם נקבים נקבים. וכן ענין הפרשה כמו שאמר וּפֹרְשֵׂי מִכְמֹרֶת עַל־פְּנֵי־מַיִם (שם יט, ח), וכן סַלֵּי חֹרִי (בראשית מ, טז), סלים נקובים כי כן יעשו אותם. ועור נפרשנו בשרש חרר. והחכם רבי יהודה ורבי יונה הכניסו בזה השרש וְחָרָה נְחֻשְׁתָּהּ (יחזקאל כד, יא), וְעַצְמִי־חָרָה מִנִּי־חֹֽרֶב (איוב ל, ל), חָרוּ ישְׁבֵי אֶרֶץ (ישעיה כד, ו), והנכון והישר אצלי לשומם מפעלי הכפל. 

חושׁ  
וְחָשׁ עֲתִדֹת לָֽמוֹ (דברים לב, לה) חַשְׁתִּי וְלֹא הִֽתְמַהְמָהְתִּי (תהלים קיט, ס), כְּנֶשֶׁר חָשׁ לֶאֱכֽוֹל (חבקוק א, ח), חוּשָׁה לְעֶזְרָתִי (תהלים לח, כג), וַתַּחַשׁ עַל־מִרְמָה רַגְלִֽי (איוב לא, ה), כִּי מִי יֹאכַל וּמִי יָחוּשׁ חוּץ מִמֶּֽנִּי (קהלת ב, כה). והתאר נֵֽחָלֵץ חֻשִׁים (במדבר לב, יז). והפעל הכבד [הִפְעִיל] אָחִישָׁה מִפְלָט לִי (תהלים נה, ט), אֲנִי י"י בְּעִתָּהּ אֲחִישֶֽׁנָּה (ישעיה ס, כב). והשם כִּי־גָז חִישׁ וַנָּעֻֽפָה (תהלים צ, י), ענינם ענין מהירות. ויש מפרשים ומי יָחוּשׁ מענין חוששין בדברי רבותינו ז"ל (פסחים ט, ע"א) כלומר מי יהיה חושש להתענג ולאכול ולשמוח יותר ממני.

חזז   
י"י עֹשֶׂה חֲזִיזִים (זכריה י, א), וְדֶרֶךְ לַֽחֲזִיז קֹלֽוֹת (איוב כח, כו). ויש לומר שהם משרש חָזָה בשקל הֲגִיגִי מן הָגָה. ויתכן לפרשם שהם אלו שרואה אותם אדם מבהיקין קודם שיבא הרעם מעט והם שקורין איילוצר"ש [לַמְפִּיזַ"ר] בלע"ז. אבל רבותינו ז"ל פירשו כמו ענן כמו שאמרו (בראשית רבה, פרשה יג) חמשה שמות נקראו לו אד, עב, ענן, נשיא, חזיז. ועוד אמרו (תענית ט, ע"ב) מאי חזיזין? אמר רבי יהודה פורחות...מאי פורחות? אמר רב פפא עיבא קלישתא דתותי עיבא סמיכתא. 

חזה  
יִשְׂמַח צַדִּיק כִּי־חָזָה נָקָם (תהלים נח, יא), וְזֶֽה־חָזִיתִי וַֽאֲסַפֵּֽרָה (איוב טו, יז), כֻּלְּכֶם חֲזִיתֶם (שם כו, יב), אֲשֶׁר אֲנִי אֶֽחֱזֶה־לִּי (שם יט, כז). וְעִם־שְׁאוֹל עָשִׂינוּ חֹזֶה (ישעיה כח, טו), פירשו רבי יונה כן, כבר שמנו צופה עם שאול שיודיענו עת בואו ובקרבת עתו נדחה אותו. שְׂמֹאול בַּֽעֲשׂתוֹ וְלֹא־אָחַז (איוב כג, ט), וְתַחַז בְּצִיּוֹן עֵינֵֽינוּ (מיכה ד, יא). ובהראות למ"ד הפעל רָמָה יָֽדְךָ בַּל־יֶחֱזָיוּן (ישעיה כו, יא). והשם בהראות למ"ד הפעל מַשָּׂא גֵּיא חִזָּיוֹן (שם כב, א). כְּחֶזְיוֹן לָֽיְלָה (איוב כ, ח). והקבוץ מֵֽחֶזְיוֹנוֹת לָיְלָה (שם ד, יג), וּמֵֽחֶזְיֹנוֹת תְּבַֽעֲתַֽנִּי (שם ו, יד). ומבלי הראות היו"ד חָזוֹן נִרְאָה אֵלַי (דניאל ח, א). ומשקל אחר בַּֽמַּֽחֲזֶה לֵאמֹר (בראשית טו, א). ובלשון נקבה וּמֶחֱזָה אֶל־מֶחֱזָה (מלכים א' ז, ד), ויונתן תרגם וּזְוִי לָקֳבֵיל זְוִי. ומשקל אחר כָּל־נְבִיאֵו [נְבִיאֵי] כָל־חֹזֶה לֵאמֹר (שם ב' יז, יג), ויתכן כי כמהו וְעִם־שְׁאוֹל עָשִׂינוּ חֹזֶה (ישעיה כח, ט), כלומר מחזה עשינו עם שאול וברית כרתנו עמו שלא יקחנו. ומשקל אחר וּבַֽחֲזוֹת יֶעְדֹּי [יֶעְדּוֹ] הַחֹזֶה (דברי הימים ב' ט, כט). ומשקל אחר חָזוּת קשׁה (ישעיה כא, ב), וְחָזֽוּתְכֶם אֶת־שְׁאוֹל (שם כח, יח), כלם ענין ראיה. ותרגום רָאָה (בראשית כט, י) חֲזָא יש מהם ראיה ממש ויש מהם מראה הנבואה. עַל דִּבְרֵי חוֹזָֽי (דברי הימים ב' לג, יט), כמו חוזים, כמו וְאֹֽרְגִים חוֹרָֽי (ישעיה יט, ט), והדומים להם כמו שכתבנו בחלק הדקדוק. וענין אחר בֵּית אֲבָנִים יֶחֱזֶֽה (איוב ח, יז), פירושו יסתבך מן קֶרֶן חָזוּת (דניאל ח, ה). והחכם רבי יהודה הכניס וְעִם־שְׁאוֹל עָשִׂינוּ חֹזֶה בענין בֵּית אֲבָנִים יֶחֱזֶֽה ולא ידענו מה היתה דעתו בענינם. וַיִּקַּח מֹשֶׁה אֶת־הֶחָזֶה (ויקרא ח, כט), חֲזֵה הַתְּנוּפָה (שם ז, לד). והקבוץ וַיָּשִׂימוּ אֶת־הַֽחֲלָבִים עַל־הֶֽחָזוֹת (שם ט, כ), וידוע הוא. 

חזק  
וַיְהִי כִּֽי־חָזַק יִשְׂרָאֵל (שופטים א, כח), וּדְבַר־הַמֶּלֶךְ חָזַק עַל־יוֹאָב (דברי הימים א' כא, ד), אִם־תֶּחֱזַק אֲרָם מִמֶּנִּי (שמואל ב' י, יא), חֲזַק וֶֽאֱמָץ (יהושע א, ו), חֲזַקְתַּנִי וַתּוּכָל (ירמיה כ, ז), פירוש חזקת ממני. יֶחֱזְקוּ מִמְּךָ (שמואל ב' י, יא), בסגול החי"ת, פֶּֽן־יֶֽחְזְקוּ מֽוֹסְרֵיכֶם (ישעיה כח, כב), בשוא החי"ת. לְחָבְשָׁהּ לְחָזְקָהּ (יחזקאל ל, כא), במפיק הה"א פירוש להתחזק בה. ואשר הוא יוצא מן הקל וַיָּצַר לוֹ וְלֹא חֲזָקֽוֹ (דברי הימים ב' כח, כ), וכן לחזקה לחזק אותה. ויש לפרש ולא חזקי ולא חזק ממנו, או לא חזק לפניו ויהיה פירוש חזק על אחז. ואם הוא יוצא יהיה פירושו כי השם יתברך לא חזק אחז לפניו. או פירושו ולא חֲזָקֽוֹ מלך אשור. ואמר כן לפי ששלח אחז אל מלכי אשור לעזור לו אמר לא די שלא חזקו אלא שבא עליו והצר לו. וזה הפירוש הוא הנכון. והשם וְהִשְׁמַדְתִּי חֹזֶק מַמְלְכוֹת הַגּוֹיִם (חגי ב, כב), הֲלוֹא בְחָזְקֵנוּ (עמוס ו, יג). ובתוספת ה"א וְאִם־לֹא לָקַחְתִּי בְחָזְקָֽה (שמואל א' ב, טז), וּלְכֹל אֲשֶׁר־יֵצֵא עַל־הַבַּיִת לְחָזְקָֽה (מלכים ב' יב, יג). ומשקל אחר בְּחֶזְקַת הַיָּד (ישעיה ח, יב), וּכְחֶזְקָתוֹ גָּבַהּ לִבּוֹ עַד־לְהַשְׁחִית (דברי הימים ב' כו, טז). או יהיה מקור. ומשקל אחר אֶרְחָמְךָ י"י חִזְקִֽי (תהלים יח, ב), החי"ת בחירק כמו מן סֵתֶר, סִתְרִי. והתאר הֶֽחָזָק הוּא הֲרָפֶה (במדבר יג, יח), בְּחָזָק יָבוֹא (ישעיה מ, י), פירושו בחיל חזק וחילו הוא זרועו, והוא שאמר וּזְרֹעוֹ מֹשְׁלָה לוֹ (שם). ותאר במקום פעל וַדָוִד הֹלֵךְ וְחָזֵק (שמואל ב' ג, א), וַֽיְהִי קוֹל הַשֹּׁפָר הוֹלֵךְ וְחָזֵק מְאֹד (שמות יט, יט). והפעל הכבד [פִּעֵל] חִזְּקוּ פְנֵיהֶם מִסֶּלַע (ירמיה ה, ג), כִּֽי־חִזַּק בְּרִיחֵי שְׁעָרָיִךְ (תהלים קמז, יג), הַֽאֲרִיכִי מֵֽיתָרַיִךְ וִיתֵֽדֹתַיִךְ חַזֵּֽקִי (ישעיה נד, ב), וַֽאֲנִי אֲחַזֵּק אֶת־לִבּוֹ (שמות ד, כא), וַיְחַזֵּק חָרָשׁ אֶת־צֹרֵף (ישעיה מא, ז), לֹֽא־חִזְּקוּ הַכֹּֽהֲנִים אֶת־בֶּדֶק הַבָּֽיִת (מלכים ב' יב, ז). ופעל כבד אחר [הִפְעִיל] הַֽחֲזֵק מִלְחַמְתְּךָ אֶל־הָעִיר (שמואל ב' יא, כה), וְעַל־יָדָם הֶֽחֱזִיקוּ (נחמיה ג, ה), כלומר החזיקו המלאכה, הַֽחֲזִיקוּ הַמִּשְׁמָר (ירמיה נא, יב), הַֽחֲזִיקִי מַלְבֵּֽן (נחום ג, יד), כלומר החזיקו מלאכת מלבן. כִּי הֶֽחֱזִיק עַד־לְמָֽעְלָה (דברי הימים ב' כו, ח), ופירושו החזיק מלכותו. ויש בזה הפעל שהוא קשור עם בי"ת וענינו שיחזיק עצמו בדבר לתקף אותו בחזקה, וְהַֽחֲזִיקִי אֶת־יָדֵךְ בּוֹ (בראשית כא, יח). והוא כענין אחיזה. וכן וַיַּֽחֲזִיקוּ הָֽאֲנָשִׁים בְּיָדוֹ (שם יט, טז), עֹֽדְךָ מַֽחֲזִיק בְּתֻמָּתֶךָ (איוב ב, ט), וְעֽוֹדְךָ מַֽחֲזִיק בָּֽם (שמות ט, ב), אֲשֶׁר הֶחֱזַקְתִּיךָ מִקְצוֹת הָאָרֶץ (ישעיה מא, ט), כלומר החזקתי בך. וכן שַׁמָּה הֶחֱזִקָֽתְנִי (ירמיה ח, כא), החזיקה בי. כִּֽי־הֶחֱזִיקֵךְ חִיל (מיכה ד, ט), החזיק בך. או יבא בלא קשר בי"ת פעמים כמו לשון אֲחִיזָה שיבא בבי"ת ובלא בי"ת, וכן הַֽחֲזֵק מָגֵן וְצִנָּה (תהלים לה, כ). ובלמ"ד במקום בי"ת וְהֶחֱזִיק לוֹ וְנָשַׁק־לֽוֹ (שמואל ב' טו, ה). וההתפעל וְהִתְחַזַּקְתֶּם וּלְקַחְתֶּם (במדבר יג, כ), וַיִּתְחַזֵּק יִשְׂרָאֵל (בראשית מח, ב), בצרי. ובפתח חֲזַק וְנִתְחַזַּק (שמואל ב' י, יב). וכן בא בהפסק בפתח עַל־מַמְלֶכֶת אָבִיו וַיִּתְחַזַּק (דברי הימים ב' כא, ד). ובענין מה שיכיל הכלי מַֽחֲזִיק בַּתִּים שְׁלֹשֶׁת אֲלָפִים יָכִֽיל (שם ב' ד, ה). ורבותינו ז"ל הרגילו זה הלשון באמרם (ברכות מ, ע"א), כלי ריקן מחזיק מלא אינו מחזיק וזולת זה הרבה. 
 

חזר   
וְאֶֽת־הַֽחֲזִיר (ויקרא יא, ז), ידוע. ובמשנה נשתמשו הרבה בזה השרש בלשון חזרה.

חטא  
חָטָא יִשְׂרָאֵל (יהושע ז, יא), חֵטְא חָֽטְאָה יְרוּשָׁלַם (איכה א, ח), שְׁאוֹל חָטָֽאוּ (איוב כד, יט), פירושו עד שאול חטאו כלומר עד שימותו, וְחָטָאת עַמֶּֽךָ (שמות ה, טז), בחלוף ה"א הנקבה בתי"ו והרפות האל"ף. בְּכָל־חֵטְא אֲשֶׁר יֶֽחֱטָא (דברים יט, טו), וָֽאֶחְשׂךְ גַּם־אָֽנֹכִי אֽוֹתְךָ מֵֽחֲטוֹ־לִי (בראשית כ, ו), בו"ו תמורת האל"ף למ"ד הפעל. חֹטִאים לַֽי"י לֶאֱכֹל עַל־הַדָּם (שמואל א' יד, לג), האל"ף נחה. וְֽחֹֽטְאִי חֹמֵס נַפְשׁוֹ (משלי ח, לו), פירושו חוטא לי. והתאר הִנֵּה עֵינֵי אֲדֹנָי י"י בַּמַּמְלָכָה הַֽחַטָּאָה (עמוס ט, ח), רָעִים וְחַטָּאִים לי"י (בראשית יג, יג), וְהָיִיתִי אֲנִי וּבְנִי שְׁלֹמֹה חַטָּאִֽים (מלכים א' א, כא), כלומר ידמה שנהיה חטאים לפניך שלא יהיה לנו בענין המלוכה דבר. ויש מפרשים כי הוא כינוי לדוד דרך מוסר רוצה לומר כי החטא יהיה על דוד וכמהו וְחָטָאת עַמֶּֽךָ (שמות ה, טז), וְאֹיְבֵינוּ יִלְֽעֲגוּ־לָֽמוֹ (תהלים פ, ז), וַיָּמִירוּ אֶת־כְּבוֹדָם (תהלים קו, כ). והשם בְּכָל־חֵטְא אֲשֶׁר יֶֽחֱטָא (דברים יט, טו), רַק חֲטָאֵי יָֽרָבְעָם בֶּן־נְבָט (מלכים ב' י, כט). ובתוספת הה"א חֲטָאָה גְדֹלָה (שמות לב, כא). ובהדגש וְכַֽעֲבוֹת הָֽעֲגָלָה חַטָּאָֽה (ישעיה ה, יח), וָפֶשַׁע וְחַטָּאָה (שמות לד, ז), ובהרפות האל"ף וחלוף הה"א בתי"ו וְנֽוֹדְעָה הַֽחַטָּאת (ויקרא ד, יד). והפעל הכבד [הִפְעִיל] פֶּן־יַֽחֲטִיאוּ אֹֽתְךָ לִי (שמות כג, לג), אֲשֶׁר־הֶֽחֱטִיא אֶת־יִשְׂרָאֵל (מלכים ב' ג, ג). ובא חסר האל"ף אֲשֶׁר־הֱחֱטִי [הֱחֱטִיא] אֶת־יִשְׂרָאֵל בָּהּ הָלָךְ (מלכים ב' יג, ו) דאַךְ לֹא־סָרוּ (שם). וכן לְמַעַן הַֽחֲטִי [הַֽחֲטִיא] אֶת־יְהוּדָֽה (ירמיה לב, לה). מַֽחֲטִיאֵי אָדָם בְּדָבָר (ישעיה כט, כא), אֶל־הַֽשַּׂעֲרָה וְלֹא יַחֲטִֽא (שופטים כ, טז), כלומר יחטיא האבן. ופעל  הכבד אחר [פִּעֵל] אָֽנֹכִי אֲחַטֶּנָּה (בראשית לא, לט), כלומר שיהיה החטא עלי ואשלם לך כמוה. ונקרא הקרבן שמביאין על החטא על שמו בִּמְקוֹם אֲשֶׁר תִּשָּׁחֵט הָֽעֹלָה תִּשָּׁחֵט הַֽחַטָּאת (ויקרא ו, יח). ובא חסר האל"ף וּשְׂעִיר־עִזִּים אֶחָד לְחַטָּֽת (במדבר טו, כד). וְחִטְּאוּ אֶת־הַמִּזְבֵּחַ (יחזקאל מג, כב), פירוש יסיר חטא האדם בעבודת המזבח. הַכֹּהֵן הַֽמְחַטֵּא אֹתָהּ (ויקרא ו, יט), העובר עבודותיה ונעשית החטאת על ידו ומסיר חטא האדם בה. וכן וַיִּשְׁחָטֵהוּ וַֽיְחַטְּאֵהוּ (שם ט, טו). ועל הדרך הזה ההתפעל הוּא יִתְחַטָּא־בוֹ (במדבר יט, יב), כלומר יסיר חטאתו בהזאתו, תִּֽתְחַטְּאוּ בַּיּוֹם הַשְּׁלִישִׁי (שם לא, יט), מִשְּׁבָרִים יִתְחַטָּֽאוּ (איוב מא, יז), פירוש מכל שברים אחרים יהיו נקיים כשיזכירו גבורת לויתן. ועור נפרשו בשרש שָׁבַר. וְכָל־בֶּגֶד וְכָל־כְּלִי־עוֹר וְכָל־מַֽעֲשֵׂה עִזִּים וְכָל־כְּלִי־עֵץ תִּתְחַטָּֽאוּ (במדבר לא, כ) איננו יוצא כאשר חשבו אנשים אלא עומד כמשפט כל התפעל. ולפי שאמר למעלה תִּֽתְחַטְּאוּ (שם לא, כ) אתם ושביכם אמר ועם כל בגד וכל מעשה עזים וכל כלי עץ תתחטאו, כי לא תהיה טהרתם שלימה עד שיטהרו עמכם גם כל הבגדים והכלים. זֹאת תִּֽהְיֶה חַטַּאת מִצְרָיִם וְחַטַּאת כָּל־הַגּוֹיִם (זכריה יד, יט) עונש החטאת שחטאו. ובזה הדרך כִּי לֹֽא־שָׁלֵם עֲוֹן הָֽאֱמֹרִי עַד־הֵֽנָּה (בראשית טו, טז), עונש העון. 

חטב  
וְלֹא יַחְטְבוּ מִן־הַיְּעָרִים (יחזקאל לט, י), מֵֽחֹטֵב עֵצֶיךָ (דברים כט, י), ענין כריתה. והפעול מהכבד מְחֻטָּבוֹת תַּבְנִית הֵיכָֽל (תהלים קמד, יב). ורבי יונה פירש בענין אחר חֲטֻּבוֹת אֵטוּן מִצְרָֽיִם (משלי ז, טז), כזויות מְחֻטָבוֹת, כלומר גבוהות ונשאות. ותרגום הֶֽאֱמִֽירְךָ הַיּוֹם (דברים כו, יח) חָטְבָךְ. ולפי דעתי אין להוציאו מהענין הראשון, ופירוש חֲטֻּבוֹת אֵטוּן מִצְרָֽיִם שב אל הערש ואמר כי ערשה בדיו חטובות ומתוקנות במעצר ובמחוגה וכיוצא בהם מהכלים שמתקנין בהן המטות. וכן כזויות מחטבות, כי מנהג העולם לבנות זרות הבית אבנים חטובות אבני גזית אף על פי שכל הבית בנויה באבנים שלבות, הזויות עושים אבני גזית ומחטבות היטב עד שידמו כל אבני הזויות מרוב חטיבוחן ביושר כאילו כלם אבן אחת ודמה הבנות ששוות וישרות בקומתן לזויות.

חטם  
וּתְהִלָּתִי אֶחֱטָם־לָךְ (ישעיה מח, ט), רוצה לומר בעבור תהלתי אאריך חוטמי לך כמו שאמר אַֽאֲרִיךְ אַפִּי (שם) כי האף והחמה יקרא גם כן חוטם. 

חטף  
וַחֲטַפְתֶּם לָכֶם (שופטים כא, כא), יֶאֱרֹב לַֽחֲטוֹף עָנִי יַחְטֹף עָנִי בְּמָשְׁכוֹ בְרִשְׁתּֽוֹ (תהלים י, ט), ענין חטיפה היא לקיחת הדבר בכח ובמהירות.

חטר  
וְיָצָא חֹטֶר מִגֶּזַע יִשָׁי (ישעיה יא, א), בְּֽפִי־אֱוִיל חֹטֶר גַּֽאֲוָה (משלי יד, ג), תרגום מַטֶּֽה (שמות ד, ב) חוּטְרָא. ופירוש חֹטֶר גַּֽאֲוָה אומר כי בפי האויל מטה הגאוה שמדבר גאוה וגדולות על האנשים. ורבי יונה פירש בעבור דברים שידבר האויל יבוא עליו חֹטֶר גַּֽאֲוָה, כלומר שיכוהו מכות גדולות על דבריו.

חיי  
וְאַרְפַּכְשַׁד חַי (בראשית יא, יב), וַיִּֽהְיוּ כָּל־יְמֵי אָדָם אֲשֶׁר־חַי (שם ה, ה), וָחַי בָּהֶם (ויקרא יח, ה), וְאִם־בַּת הִוא וָחָֽיָה (שמות א, טז), ומלת וָחָֽיָה ראויה להדגש. והתאר חַי חַי הוּא יוֹדֶךָ (ישעיה לח, יט), חַיִּים כֻּלְּכֶם הַיּֽוֹם (דברים ד, ד), אֲזַי חַיִּים בְּלָעוּנוּ (תהלים קכד, ג), מַה־לֶּֽעָנִי יוֹדֵעַ לַֽהֲלֹךְ נֶגֶד הַֽחַיִּֽים (קהלת ו, ח), מַיִם חַיִּֽים (ויקרא יד, ה). והשם בלשון רבים מָוֶת וְחַיִּים (משלי יח, כא). ולא יפרד. וְחַיִּים לְנַֽעֲרוֹתֶֽיךָ (שם כז, כז), וַיִּֽהְיוּ חַיֵּי שָׂרָה (בראשית כג, א), בנפול יו"ד השרש, חֵי פַרְעֹה אִם־תֵּֽצְאוּ מִזֶּה (שם מב, טו), חֵי נַפְשְׁךָ אֲדֹנִי (שמואל א' א, כו). ויתכן וְחֵי אָחִיךָ עִמָּֽךְ (ויקרא כה, לו), פעל עבר מזה השרש ובא בדרך פעל. והשם עוד אַלְמְנוּת חַיּֽוּת (שמואל ב' כ, ג), הראוי בתשלומו חַיְיוּת בשקל מַלְכוּת, פַּחְזוּת. וענין כלם ידוע. ואפשר שרש כלם חָיָה כמו שכתב רבי יהודה. 

חיה  
וְחָיִתָה אַתָּה וּבֵיתֶֽךָ (ירמיה לח, יז), וְחָֽיְתָה נַפְשִׁי בִּגְלָלֵֽךְ (בראשית יב, יג), חָיוּ מִן־הָֽאֲנָשִׁים הָהֵם (במדבר יד, לח), לֹֽא אָמוּת כִּי־אֶֽחְיֶה (תהלים קיח, יז), י"י עֲלֵיהֶם יִֽחְיוּ (ישעיה לח, טז), תרגום יונתן יְיָ עַל כָּל מֵיתַיָא אֲמַרְתָּא לְאַחָיָאָה וּקְדָם כּוּלְהוֹן אַחְיֵיתָא רוּחִי וְאַחְיֵיתָנִי וְקַיֵימְתָּנִי. וַיְחִי יַֽעֲקֹב (בראשית מז, כח), אֲשֶׁר לֹא־תִֽחְיֶינָה (יחזקאל יג, יט). והשם אַלְמְנוּת חַיּֽוּת (שמואל ב' כ, ג). ומשקל אחר וְלֹֽא־יַשְׁאִירוּ מִֽחְיָה (שופטים ו, ד), כִּי לְמִֽחְיָה שְׁלָחַנִי אֱלֹהִים לִפְנֵיכֶֽם (בראשית מה, ה). ומשקל אחר חַיַּת יָדֵךְ מָצָאת (ישעיה נז, י), כלומר ערב היה לך כמו המזונות לאדם על כן לא חלית. והתאר כִּֽי־חָיוֹת הֵנָּה (שמות א, יט). וכן חַוָּה, כִּי הִוא הָֽיְתָה אֵם כָּל־חָֽי (בראשית ג, כ), בהתחלף היו"ד בו"ו כדי שלא יתערב עם זֹאת הַֽחַיָּה אֲשֶׁר תֹּֽאכְלוּ (ויקרא יא, ב). והפעל הכבד [הִפְעִיל] הִנֵּה הֶֽחֱיָה י"י אוֹתִי (יהושע יד, י), אֹֽתְכָה הָרַגְתִּי וְאוֹתָהּ הֶֽחֱיֵֽיתִי (במדבר כב, לג), לְהַֽחֲיוֹת רוּחַ שְׁפָלִים (ישעיה נז, טו). וכבד אחר [פִּעֵל] וְנַפְשׁוֹ לֹא חִיָּֽה (תהלים כב, ל), הַֽחִיִּיתֶם כָּל־נְקֵבָֽה (במדבר לא, טו), וּנְפָשׁוֹת לָכֶנָה תְחַיֶּֽינָה (יחזקאל יג, יח), בְּקֶרֶב שָׁנִים חַיֵּיהוּ (חבקוק ג, ב), פירוש ישראל שהוא פעלך חיה אותו בקרב שני הצרות. ובא מלת חַיֵּיהוּ שלם בלמ"ד הפעל שלא כמנהג כי הוא כתוב בשני יו"דין. ואפשר שיהיה שם כמו חייו. וכן מָגֵן גִּבֹּרֵיהוּ (נחום ב, ד) כמו גִּבּוֹרָיו, וְיוֹאָב יְחַיֶּה אֶת־שְׁאָר הָעִֽיר (דברי הימים א' יא, ח). ופירוש יְחַיֶּה אֶת־שְׁאָר הָעִֽיר שסגר יואב שאר העיר, כי דור בנה מן המלוא ועד הסביב ויואב בנה חומת שאר העיר. ואמר בלשון חיות כי העיר ההרוסה כמו מתה. וכן הַיְחַיּוּ אֶת־הָֽאֲבָנִים מֵֽעֲרֵמוֹת הֶֽעָפָר וְהֵמָּה שְׂרוּפֽוֹת (נחמיה ג, לד). וכן במקום אחר בלשון רפואה כִּי־עָֽלְתָה אֲרוּכָה לְחֹמוֹת יְרֽוּשָׁלַם (שם ד, א). ועוד וַיְרַפֵּא אֶת־מִזְבַּח י"י הֶֽהָרֽוּס (מלכים א' יח, ל). אֲשֶׁר חִיּוּ מִנְּשֵׁי יָבֵשׁ גִּלְעָד (שופטים כא, יד), מְכַשֵּׁפָה לֹא תְחַיֶּֽה (שמות כב, יז), לְחַיּוֹת זֶרַע (בראשית ו, ג), וּלְחַיּוֹתָם בָּרָעָֽב (תהלים לג, יט). ונקראת הנשמה חַיָּה לפי שהיא חיה לעולם ואיננה כמו הגוף. וכן הנפש הבהמית נקראה גם כן חַיָּה, וְזִֽהֲמַתּוּ חַיָּתוֹ לָחֶם (איוב לג, כ), וְחַיָּתָם בַּקְּדֵשִֽׁים (שם לו, יד), וְחַיָּתֹי [וְחַיָּתוֹ] בָּאוֹר תִּרְאֶֽה (שם לג, כח), וְעוֹד בַּֽחַיִּים חַיָּתָם (יחזקאל ז, יג), וְאִישׁ בַּֽעֲוֹנוֹ חַיָּתוֹ (שם). ויש לפרש מזה וְחַיָּתָם לַדֶּבֶר הִסְגִּֽיר (תהלים עח, נ). ויש מפרשים בהמתם ואמר זה על דֶּבֶר המקנה. ובענין הבריאות עַד חֲיוֹתָֽם (יהושע ה, ח), וְיִמְרְחוּ עַל־הַשְּׁחִין וְיֶֽחִי (ישעיה לח, כא), אוֹ כִי יָשׁוּב הַבָּשָׂר הַחַי (ויקרא יג, טז), פירוש הבריא, וּמִֽחְיַת בָּשָׂר חַי (שם יג, י), פירוש בריאות בשר החי. וְלֹא־יִקַּח מִמְּךָ בָּשָׂר מְבֻשָּׁל כִּי אִם־חָֽי (שמואל א' ב, טו), פירושו נא. וכן אֲזַי חַיִּים בְּלָעוּנוּ (תהלים קכד, ג), נִבְלָעֵם כִּשְׁאוֹל חַיִּים (משלי א, יב), כְּמוֹ־חַי כְּמוֹ־חָרוֹן (תהלים נח, י), ועוד נפרש הפסוק בשרש סִיר. כָּעֵת חַיָּה (בראשית יח, יד), פירוש כעת הזאת השנה הבאה שתהיה חיה. וכן כֹּה לֶחָי (שמואל א' כה, ו), לזמן החי כלומר בשנה הבאה שתהיו חיים. ותולה החיות בעת ובזמן להתמדת החיים בו. ויש מפרשים כֹּה לֶחָי לעשיר כי העני חשוב כמת. וכן מַה־לֶּֽעָנִי יוֹדֵעַ לַֽהֲלֹךְ נֶגֶד הַֽחַיִּֽים (קהלת ו, ח), נגד העשירים ואין צורך להוציאו ממשמעו. ויונתן תרגם כֹּה לֶחָי כְּדֵין לְחַיָךְ כלומר כה יהיה כל ימיך. ולדעת רבותינו ז"ל שקראו למילדת חַיָּה כמו שאמרו (קידושין עד, ע"א) שלשה נאמין על הבכור אביו ואמו וחיה יתכן לפרש חָיוֹת הֵנָּה (שמות א, יט) מילדות, כלומר אינן צריכות למילדות אחרות כי הן עצמן מילדות. וכן קראו ליולדות חַיָּה כמו שאמרו (יומא עג, ע"ב) והחיה תנעול את הסנדל וזולת זה. וטוב הוא לפרש מזה כָּעֵת חַיָּה (בראשית יח, יד) כלומר כעת הזאת תהיה יולדת, ופירוש אחר כן וְהִנֵּה־בֵן לְשָׂרָה אִשְׁתֶּךָ (שם). אֲשֶׁר נָֽתְנוּ חִתִּיתָם בְּאֶרֶץ חַיִּים (יחזקאל לב, כד), וְנָֽתַתִּי צְבִי בְּאֶרֶץ חַיִּֽים (שם כו, כ), אֶֽתְהַלֵּךְ לִפְנֵי י"י בְּאַרְצוֹת הַֽחַיִּֽים (תהלים קטז, ט), פירשו בהם רבותינו ז"ל (אבות דרבי נתן פרק לד) ארץ ישראל נקראת ארץ החיים כמו שנקראת ארץ צבי. וכן אמרו רבותינו ז"ל (כתובות קיא, ע"א), ארץ שמתיה חיים. ויש לפרש כלם כמשמעם. זֹאת הַֽחַיָּה אֲשֶׁר תֹּֽאכְלוּ (ויקרא יא, ב), בהמה בכלל חיה אבל אֲשֶׁר יָצוּד צֵיד חַיָּה אוֹ־עוֹף (שם יז, יג), על החיה לבד לא על הבהמה כי אין לבהמה כסוי הדם. חַיְתוֹ־יָעַר (תהלים נ, י), הו"ו נוסף כי הראוי כמו גְּעַר חַיַּת קָנֶה. ונקראות העדה חַיָּה, חַיָּתְךָ יָֽשְׁבוּ־בָהּ (תהלים סח, יא), חַיַּת קָנֶה (שם סח, לא), וְחַיַּת פְּלִשְׁתִּים (שמואל ב' כג, יג). ופירוש חַיַּת קָנֶה העדה בעלת הקנים והם הרמחים. אַל־תִּתֵּן לְחַיַּת נֶפֶשׁ תּוֹרֶךָ (תהלים עד, יט), חסר הנסמך ופירושו אל תתן לעדת האויבים נפש תורך, והיא כנסת ישראל המשולה לתור כמו שהמשילה ליונה. ויש מפרשים לְחַיַּת שם מן וְשֹׁד בְּהֵמוֹת יְחִיתַן (חבקוק ב, יז) שהוא ענין השבר, ויהיה לחית שם בשקל פַּנַּג, אַכּד, אַחַד, שהם גם כן פתחין. וכן קבוץ הבתים ביחד כמו פרו וכיוצא בו שאינו מוקף ולא יכלו לבנותו כעיר יכנו אותו לקבוץ הבתים לבד חַיָּה, וַיֵּֽאָסְפוּ פְלִשְׁתִּים לַֽחַיָּה (שמואל ב' כג, יא). ובתמורת היו"ד בו"ו חַוֹּת יָאִֽיר (במדבר לב, מא). וכן פירש רבי יונה ואמר כי כן קראו בלשון ערב לקבוץ הבתים ביחד אל חי.

חיל  
חַיִל גָּדוֹל מְאֹד־מְאֹֽד (יחזקאל לו, י), חֵילִי הַגָּדוֹל (יואל ב, כה), חֵיל־כַּשְׂדִּים (ירמיה נב, ח), הֲנִיעֵמוֹ בְחֵילְךָ וְהוֹרִידֵמוֹ (תהלים נט, יב), וַֽחֲיָלִים יְגַבֵּר (קהלת י, י), בהראות עי"ן הפעל פירוש צבא. ויש מפרשים מזה וְגָלֻת הַֽחֵל־הַזֶּה (עבדיה א, כ), אף על פי שלא נכתב ביו"ד. וכן תרגום יונתן עַמָא הָדֵין, ואם בא בדרך הסמיכות. וכן אֶל־הַמֶּלֶךְ חִזְקִיָּהוּ בְּחֵיל כָּבֵד (מלכים ב' יח, יז), כמו שֹׁמֵר מַה־מִּלֵּֽיל (ישעיה כא, יא), וְחִכֵּךְ כְּיֵין הַטּוֹב (שיר השירים ז, י). ויתכן לפרש מזה יְהִֽי־שָׁלוֹם בְּחֵילֵךְ (תהלים קכב, ז), כלומר בעמך. ומזה עוד וְנָפַל בַּֽעֲצוּמָיו חֵלכָּאִֽים (שם י, י), כי הוא שתי מלות בקריאה. וְיִשְׂרָאֵל עֹשֶׂה חָֽיִל (במדבר כד, יח), הַֽמְאַזְּרֵנִי חָיִל (תהלים יח, לג), עָשָׂה לִי אֶת־הַחַיִל הַזֶּֽה (דברים ח, יז), כי הוּא הַנֹּתֵן לְךָ כֹּחַ לַֽעֲשׂוֹת חָיִל (שם ח, יח), תְּאֵנָה וָגֶפֶן נָֽתְנוּ חֵילָֽם (יואל ב, כב), וּבְרֹב חֵילוֹ לֹא יְמַלֵּֽט (תהלים לג, יז), ענין חוזק ואומץ. וכבר כתבנו בשרש גָּבַר, וַֽחֲיָלִים יְגַבֵּר (קהלת י, י) מזה הענין. יִשָּׂא אֶת־חֵיל דַּמֶּשֶׂק (ישעיה ח, ד), וְאֶת־כָּל־חֵילָם וְאֶת־כָּל־טַפָּם (בראשית לד, כט), חֵֽילְךָ כָל־אֽוֹצְרוֹתֶיךָ (ירמיה יז, ג), יִשְׂאוּ עַל־כֶּתֶף עֲֽוָרִים [עֲֽיָרִים] חֵֽילֵהֶם (ישעיה ל, ו), פירוש ממון ורכוש. ויתכן גם מזה הנותן לך כח לעשות חיל, עָשָׂה לִי אֶת־הַחַיִל הַזֶּֽה, וְיִשְׂרָאֵל עֹשֶׂה חָֽיִל. אבל וַיַּֽאֲבֶל־חֵל וְחוֹמָה (איכה ב, ח), וַיִּשְׁפְּכוּ סֹֽלְלָה אֶל־הָעִיר וַתַּֽעֲמֹד בַּחֵל (שמואל ב' כ, טו), אֲשֶׁר־חֵיל יָם (נחום ג, ח), שִׁיתוּ לִבְּכֶם לְֽחֵילָה (תהלים מח, יד), יְהִֽי־שָׁלוֹם בְּחֵילֵךְ (שם קכב, ז), כל אילו פירשו בהם החומה. ורבותינו ז"ל פירשו חיל החומה הקטנה החיצונה שלפני החומה הגדולה באמרם (פסחים פו, ע"א) מאי חיל וחומה? אמר רבי חנינא שורא ובר שורא. ואפשר שקראו הפנימית חיל והחיצונה הקטנה חומה ויהיה פירוש וַתַּֽעֲמֹד בַּחֵל שהפילו החומה החיצונה ועמדה העיר בחֵל שהיא החומה הפנימית. ויתכן לפרש כי החפירה שהיא סביב החומה תקרא חֵל מתרגום בַּגָּיְא (דברים ג, כט) בְחֵילָתָא. ופירוש וַתַּֽעֲמֹד בַּחֵל ששפכו הסוללה ומלאו החפירה עפר ואבנים וזו היא שפיכת הסוללה על דעת המתרגם שתרגם סֹֽלְלָה מַלְיָתָא והוא צבור עפר מדברי רבותינו ז"ל (בבא בתרא נד, ע"א), מוליא בנצא, ואחר ששפכו הסוללה לא היה להם אלא להפיל החומה. ופירוש וַתַּֽעֲמֹד בַּחֵל כלומר ועמדה העיר להכבש לפי שמלאו החיל. וכן בְּחֵל יִזְרְעֶֽאל (מלכים א' כא, כג), וְגָלֻת הַֽחֵל־הַזֶּה (עבדיה א, כ).

חין  
וְחִין עֶרְכּֽוֹ (איוב מא, ד), כתבו רבי יונה שרש בפני עצמו ופירשו חזקת ערכו, ואין לו חבר. ולפי דעתי שהוא כמו חֵן. ועוד אפרשנו בשרש חנן. 

חיץ  
וְהוּא בֹּנֶה חַיִץ (יחזקאל יג, י), פירוש כותל וכן בדברי רבותינו ז"ל (שביעית פרק ג, משנה ח), אבל עושה חיץ פירוש מחיצה. והוא הכותל בדבריהם. 

חיק  
בַּחֵיק יוּטַל אֶת־הַגּוֹרָל (משלי טז, לג), אֶל־חֵיק בְּנֵיהֶם (ירמיה לב, יח), ונכתב בלא יו"ד וְשֹׁחַד בַּחֵק חֵמָה עַזָּֽה (משלי כא, יד), וּתְחַבֵּק חֵק נָכְרִיָּֽה (שם ה, כ). והמסורת אמר ד' חסרין בלשניהון. ויש ספרים אל חֵק בְּנֵיהֶם חסר. אֵשֶׁת חֵיקֶךָ (דברים יג, ז), רצונו לומר השוכבת בחיקך. וּבְחֵיקוֹ תִשְׁכָּב (שמואל ב' יב, ג), שָׂאֵהוּ בְחֵיקֶךָ (במרבד יא, יב), וּבְחֵיקוֹ יִשָּׂא (ישעיה מ, יא), יש מפרשים חיק בית הזרוע. וכן פירש אותו רבינו סעדיה ז"ל. וזה בארץ ישמעאל שבתי זרועותיהם רחבים ונושאים בהם כל דבר אבל בארץ אדום בתי הזרוע שלהם צרים וחוגרים במתניהם על לבושיהם ומה שמעל החגורה תוך הבגדים יקרא חיק. ופירוש שָׂאֵהוּ בְחֵיקֶךָ כי כן מנהג האומן לשאת היונק על חיקו וסומך אותו בזרועותיו. כָּלוּ כִלְיֹתַי בְּחֵקִֽי (איוב יט, כז) רצונו לומר בתוך מעי. וּמֵחֵיק הָאָרֶץ (יחזקאל מג, יד), פירוש מאמצעיתה ומטבורה כמו שהחיק אמצע הגוף. וכן וְהַחֵֽיק־לָּהּ אַמָּה סָבִיב (שם מג, יז), המקום השוה הממוצע. וכן תרגום יונתן וּמִתַּשְׁוֵית אַרְעָא (יחזקאל מג, יד), וְתַשְׁוִיתָא לָהּ אַמְתָא סְחוֹר סְחוֹר (שם מג, יז). ורבותינו ז"ל פירשו (עירובין ד, ע"א), חיק האמה זה יסוד.

חך  
וְחֵךְ אֹכֶל יִטְעַם־לֽוֹ (איוב יב, יא), חִכּוֹ מַֽמְתַּקִּים (שיר השירים ה, טז), וְחִכֵּךְ כְּיֵין הַטּוֹב (שם ז, י), אֶל־חִכְּךָ שֹׁפָר (הושע ח, א), ידוע. כֻּלֹּה בְּחַכָּה הֵֽעֲלָה (חבקוק א, טו), כָּל־מַשְׁלִיכֵי בַיְאוֹר חַכָּה (ישעיה יט, ח), תִּמְשֹׁךְ לִוְיָתָן בְּחַכָּה (איוב מ, כה), הוא כלי הברזל שמושכין בו הדגים מושקל"ר בלע"ז. ויתכן ששרש אלו המלות חָכַךְ והדגש מורה עליהם. ואדוני אבי ז"ל כתב כי שרש חך חָנַךְ והדגש בחִכּוֹ, חִכֵּךְ בעבור הנו"ן. וכן בערבי חנ"ך. 

חכה  
אַשְׁרֵי כָּל־חוֹכֵי לֽוֹ (ישעיה ל, יח). והפעל הכבד [פִּעֵל] חִכָּה אֶת־אִיּוֹב בִּדְבָרִים (איוב לב, ד), וְחִכִּיתִי לַֽי"י (ישעיה ח, יז), וְלָכֵן יְחַכֶּה י"י לַֽחֲנַנְכֶם (שם ל, יח), אַשְׁרֵי הַֽמְחַכֶּה (דניאל יב, יב), הַֽמְחַכִּים לַמָּוֶת וְאֵינֶנּוּ (איוב ג, כא), וּכְחַכֵּי אִישׁ גְּדוּדִים (הושע ו, ט), היו"ד תמורת ה"א והוא מקור ענינם כענין התקוה. ופירוש יְחַכֶּה י"י לחננכם יאריך זמן החנינה כמו המחכה אך לא יעבור. או פירושו פעל יוצא על דרך עַל אֲשֶׁר יִֽחַלְתָּֽנִי (תהלים קיט, מט), כלומר יבטיחכם שתחכו לו לחננכם כי כן יעשה וזה הוא הנכון. 

חכם  
בְּנִי אִם־חָכַם לִבֶּךָ (משלי כג, טז), אִם־חָכַמְתָּ חָכַמְתָּ לָּךְ (שם ט, יב), כִּי חָֽכְמָה מְאֹֽד (זכריה ט, ב), לוּ חָֽכְמוּ יַשְׂכִּילוּ זֹאת (דברים לב, כט), חֲכַם בְּנִי וְשַׂמַּח לִבִּי (משלי כז, יא), שִׁמְעוּ מוּסָר וַֽחֲכָמוּ (שם ח, לג), וַיֶּחְכַּם מִכָּל־הָֽאָדָם (מלכים א' ה, יא), לֹֽא־רַבִּים יֶחְכָּמוּ (איוב לב, ט). והשם אֲֽנִי־חָכְמָה שָׁכַנְתִּי עָרְמָה (משלי ח, יב), חָכְמוֹת בַּחוּץ תָּרֹנָּה (שם א, כ), חָכְמוֹת בָּֽנְתָה בֵיתָהּ (שם ט, א), פירוש כל חכמה וחכמה. והתאר הֶֽחָכָם עֵינָיו בְּרֹאשׁוֹ (קהלת ב, יד), וַֽחֲכַם חֲרָשִׁים וּנְבוֹן לָֽחַשׁ (ישעיה ג, ג), חֲכָמִים בעיניהם (שם ה, כא), חַכְמֵי יֹֽעֲצֵי פַרְעֹה עֵצָה נִבְעָרָה (שם יט, יא). חַכְמוֹת נָשִׁים בָּֽנְתָה (משלי יד, א), בפתח פירוש כל אחת מהחכמות שבנשים. ותאר אחר תַּחְכְּמֹנִי רֹאשׁ הַשָּֽׁלִשִׁי (שמואל ב' כג, ח). והכבד [פִּעֵל] וּזְקֵנָיו יְחַכֵּֽם (תהלים קה, כב), חוֹבֵר חֲבָרִים מְחֻכָּֽם (שם נח, ו), חֲכָמִים מְחֻכָּמִֽים (משלי ל, כד), וּמֵעוֹף הַשָּׁמַיִם יְחַכְּמֵֽנוּ (איוב לה, יא), מֵאֹֽיְבַי תְּחַכְּמֵנִי מִצְוֹתֶךָ (תהלים קיח, צח). וההתפעל הָבָה נִּֽתְחַכְּמָה לוֹ (שמות א, י), וְאַל־תִּתְחַכַּם יוֹתֵר (קהלת ז, טז). 

חל  
חַלָּה תָּרִימוּ תְרוּמָה (במדבר טו, כ), עַל־חַלֹּת לֶחֶם חָמֵץ (ויקרא ז, יג), ידוע ויתכן ששרשם חלל. 

חלל  
וְלִבִּי חָלַל בְּקִרְבִּֽי (תהלים קט, כב), פעל עבר כי חציו פתח כאילו אמר נחלל. וְנִפְֽלַל חָלָל (יחזקאל כח, כג), תאר במקום פעול כי כולו קמץ, מְמוֹתֵי חָלָל בְּלֵב יַמִּֽים (שם כח, ח), אוֹ בֶֽחָלָל (במדבר יט, יח). והקבוץ וַיִּפְּלוּ חֲלָלִים (שמואל א' לא, א), חַלְלֵי־חֶרֶב מֵֽחַלְלֵי רָעָב (איכה ד, ט), וְהִנֵּה חַלְלֵי־חֶרֶב (ירמיה יד, יח). הלמ"ד בשוא לבדו. אֵת חַֽלְלֵי בַת־עַמִּֽי (ירמיה ח, כג), הלמ"ד בשוא ופתח וחי"ת מעמדת בגעיא. והמקור ממנו וָאֹמַר חַלּוֹתִי הִיא (תהלים עז, יא), חלותי על משקל חַנּוֹתִי, פירוש אמר הנביא, בהיותי בגלות אמרתי חלותי היא תמותתי והריגתי בארך הגלות, אבל אזכור שנות ימין עליון כלומר אזכור השנים שעורר עליון ימינו והוציאנו מגלות מצרים כן יעורר עוד ימינו להוציאנו עוד מהגלות שאנחנו בו. והפעל הבבד ממנו [פִּעֵל] וְלֹא־אֵל בְּיַד מְחַלְלֶֽיךָ (יחזקאל כח, ט), כמו הורגיך, מְחֻלְלֵי חֶרֶב (שם לב, כו), הרוגי חרב והיו ראויים להדגש. וענין אחר פעל כבד [הִפְעִיל] הַיּוֹם הַחִלֹּתִי (שמואל א' כב, טו), אֶל־בֵּיתוֹ הָחֵל וְכַלֵּֽה (שם א' ג, יב), מִלִּפְנֵי י"י הֵחֵל הַנָּֽגֶף (במדבר יז, יא), הַיּוֹם הַזֶּה אָחֵל תֵּת פַּחְדְּךָ (דברים ב, כה), הַיּוֹם הַזֶּה אָחֵל גַּדֶּלְךָ בְּעֵינֵי כָּל־יִשְׂרָאֵל (יהושע ג, ז), וַיָּחֶל נֹחַ (בראשית ט, כ), וְהַמַּשְׂאֵת הֵחֵלָּה (שופטים כ, מ). ויש מפרשים מזה וַיָּחֵלּוּ מְּעָט מִמַּשָּׂא מֶלֶךְ שָׂרִֽים (הושע ח, י), וכבר כתבנוהו בשרש חוּל. והשם כַּֽאֲשֶׁר בַּתְּחִלָּה (בראשית מא, כא), תְּחִלַּת חָכְמָה יִרְאַת י"י (משלי ט, י). וענין אחר כִּי חִלֵּל יְהוּדָה (מלאכי ב, יא), וְחִלְּלוּ יִפְעָתֶֽךָ (יחזקאל כח, ז), וָֽאֲחַלֶּלְךָ מֵהַר אֱלֹהִים וָֽאַבֶּדְךָ (שם כח, טז), אַל־תְּחַלֵּל אֶֽת־בִּתְּךָ לְהַזְנוֹתָהּ (ויקרא יט, כט), וּֽבְחַלְּלוֹ יְצוּעֵי אָבִיו (דברי הימים א' ה, א), אֲשֶׁר נָטַע כֶּרֶם וְלֹא חִלְּלוֹ (דברים כ, ו), פירוש שלא עשהו חולין כי קדוש הוא עד שיפדהו. והנפעל אֶל־מִקְדָּשִׁי כִֽי־נִחָל (יחזקאל כה, ג), לְמַֽעֲנִי אֶעֱשֶׂה כִּי אֵיךְ יֵחָל (ישעיה מח, יא), וְנִֽחֲלוּ מְקַדְשֵׁיהֶֽם (יחזקאל ו, כד), וְנִחַלְתְּ בָּךְ לְעֵינֵי גוֹיִם (שם כב, טז). אבל וּבַת אִישׁ כֹּהֵן כִּי תֵחֵל לִזְנוֹת (ויקיא כא, ט), לְבִלְתִּי הֵחֵל לְעֵינֵי הַגּוֹיִם (יחזקאל כ, ט) יתכן שאלו שניהם מבנין נפעל, ובא החי"ת בקמץ קטן והיתה ראויה להפתח. או הם מבנין הפעיל והתי"ו והה"א ראויות להפתח כמו וְלֹֽא־אַחֵל אֶת־שֵֽׁם־קָדְשִׁי (שם לט, ז), לֹא יַחֵל דְּבָרוֹ (במדבר ל, ג), שהם מענין זה ומבנין הפעיל. ופירוש לֹא יַחֵל דְּבָרוֹ לא ישיבם דברו חולין אלא יהיה דברו קיים כמו אם אמר קדש. ושלא נזכר פעלו ממנו [פֻּעַל] אָז הוּחַל לִקְרֹא בְּשֵׁם י"י (בראשית ד, כו), ופירושו כי בימי אנוש טעו אחר עבודה זרה וקריאה בשם י"י אז הוחלה. ויש מפרשים אותו מענין התחלה ופירושו כי אז הוחלו בני אדם לקרא שמות הגלולים והעצבים בשם י"י. והתאר מזה אִשָּׁה זֹנָה וַֽחֲלָלָה (ויקרא כא, ז). ויתכן ל מזה הענין וְאַתָּה חָלָל רָשָׁע (יחזקאל כא, ל), או מהענין הראשון, וכן תרגום יונתן וְאַתְּ חַיָב קְטָלָא רַשִׁיעָא. והשם וּֽלְהַבְדִּיל בֵּין הַקֹּדֶשׁ וּבֵין הַחֹל (ויקרא י, י). וְהוּא דֶּרֶךְ חֹל (שמואל א' כא, ו) פירוש אף על פי שיצאנו בדרך חול שלא היינו סבורים שנצטרך ללחם קדש אף על פי כן קדש היו כלי הנערים, כי בצאתנו טהרנו עצמנו, ואם היתה אשה עצורה עמנו בצאתנו לדרך טהרנו כדרך בני אדם שדעתם לדרך וקדש הם כלי הנערים ואף כי היום שיהיה עמנו לחם קדש יקדש בכלי נשמר ונזהר שיהיה בקדושה בכלי. וַיִּתֶּן־לוֹ הַכֹּהֵן קֹדֶשׁ (שם כא, ז) פירוש לחמי תודה שיכול ישראל לאכלן בטהרה כי לא היה שם לחם אחר כי אם לחם  הפנים שלא היה יכול לתת ממנו כי הוא אסור לזרים ונתן לו לחמי תודה. וכן כתב אדוני אבי ז"ל פירוש הפסוק ועוד נכתבו בשרש עצר. ומשקל אחר חָלִלָה לְּךָ מֵֽעֲשׂת כַּדָּבָר הַזֶּה (בראשית יח, כה), חָלִילָה חַי־י"י (שמואל א' יד, מה), חָלִילָה לִּי אִם־אַצְדִּיק אֶתְכֶם (איוב כז, ה), כלם ענין חלול והוא תמורת הקדושה. ואדוני אבי ז"ל פירוש מזה רוּחַ צָפוֹן תְּחוֹלֵֽל גָּשֶׁם (משלי כה, כג), פירוש תמניע הגשם והוא מענין חלילה שהוא ענין מניעה וכבר כתבנו בשרש חול. וענין אחר וְשָׁרִים כְּחֹלְלִים (תהלים פז, ז). והכבד [פִּעֵל] מְחַלְּלִים בַּֽחֲלִלִים (מלכים א' א, מ). ושם הכלי וְשִׂמְחַת לֵבָב כַּֽהוֹלֵךְ בֶּֽחָלִיל (ישעיה ל, כט) וְלִפְנֵיהֶם נֵבֶל וְתֹף וְחָלִיל (שמואל א' י, ה), כַּֽחֲלִלִים יֶֽהֱמֶה (ירמיה מח, לו). והוא מכלי זמר. ופירש רבינו שלמה ז"ל שהוא שקורין קלמי"ל [קרמל"ש] בלע"ז. ונקרא כן לפי שהוא חלול ויונתן תרגם צֶלְצְלִין. ועוד פעל כבד אחר ממנו [פִּעֵל] מִן־הַמְּחֹלְלוֹת אֲשֶׁר גָּזָלוּ (שופטים כא, כג). וגם מזה נקרא מָחוֹל, יְהַֽלְלוּ שְׁמוֹ בְמָחוֹל (תהלים קמט, ג), בִּמְחוֹל מְשַֽׂחֲקִֽים (ירמיה לא, ד). ובלשון נקבה מְחוֹלָה ובסמוך כִּמְחֹלַת הַֽמַּֽחֲנָֽיִם (שיר השירים ז, א). והקבוץ לָחוּל בַּמְּחֹלוֹת (שופטים כא, כא). ובא נח מְחוֹלת, מְחוֹלוֹת תמורת הדגש כי היה ראוי מְחָלַּת, מְחָלּוֹת בדגש ולהבדיל בינם ובין וּבִמְחִלּוֹת עפר (ישעיה ב, יט), בא כן. ונקרא כן לפי ששוחקין בתוכו בחלילים. ובא לָחוּל בשורק תחת חולם כמו וְלָבוּר אֶת־כָּל־זֶה (קהלת ט, א). וענין אחר וּבִמְחִלּוֹת עָפָר (ישעיה ב, ט), חפירות חלולות תחת העפר כמין מערות. אֶת־חַלּוֹן הַתֵּבָה (בראשית ח, ו). חַלּוֹנֵי שְׁקֻפִים אֲטֻמִֽים (מלכים א' ו, ד), וְקָרַֽע לוֹ חַלּוֹנָי (ירמיה כב, יד), כמו חלונים, הַסִּפִּים וְהַֽחַלּוֹנִים הָֽאֲטֻמוֹת (יחזקאל מא, טז). והקבוץ בלשון נקבות סָבִיב סָבִיב כְּהַֽחַלֹּנוֹת הָאֵלֶּה (שם מ, כה), מַשְׁגִּיחַ מִן־הַֽחֲלֹּנוֹת (שיר השירים ב, ט), וְהַֽחַלֹּנוֹת מְכֻסּֽוֹת (יחזקאל מא, טז), וידוע הוא. 

חלא  
סִיר אֲשֶׁר חֶלְאָתָה בָהּ וְחֶלְאָתָהּ לֹא יָֽצְאָה מִמֶּנָּה (יחזקאל כד, ו), הראשון רפה הה"א והשני במפיק פירוש זוהמתה.

חלב  
וּבְלוֹא מְחִיר יַיִן וְחָלָֽב (ישעיה נה, א), וּֽלְבֶן־שִׁנַּיִם מֵֽחָלָֽב (בראשית מט, יב), לֹֽא־תְבַשֵּׁל גְּדִי בַּֽחֲלֵב אִמּֽוֹ (שמות לד, כו), וְהֵמָּה יִשְׁתּוּ חֲלָבֵֽךְ (יחזקאל כה, ד). וְיָֽנַקְתְּ חֲלֵב גּוֹיִם (ישעיה ט, טז), ידוע. כָּל־חֵלֶב וְכָל־דָּם  (ויקרא ג, יז), וְחֵלֶב נְבֵלָה וְחֵלֶב טְרֵפָה (שם ז, כד), בחמש נקודות. והקבוץ עַל אִשֵּׁי הַֽחֲלָבִים (שם י, טו). ונכון הוא שיהיה מִבְּכֹרוֹת צֹאנוֹ וּמֵֽחֶלְבֵהֶן (בראשית ד, ד), שם תאר כתרגומו  וּמִשַּׁמִּנְהוֹן. ויאמר לשמן חֵלֶב בפלס מֶלֶךְ, עֶבֶד שהם שמות תאר ידוע. ועל דרך ההשאלה כמו שהחלב מבחר הבשר קראו למבחר כל דבר חלב, כֹּל חֵלֶב יִצְהָר וְכָל־חֵלֶב תִּירוֹשׁ וְדָגָן (במדבר יח, יב), וְאִכְלוּ אֶת־חֵלֶב הָאָֽרֶץ (בראשית מה, יח), עִם־חֵלֶב כִּלְיוֹת חִטָּה (דברים לב, יד). וּשְׁחֵלֶת וְחֶלְבְּנָה (שמות ל, לד), סם שריחו רע והוא שרף אילן הנמצא בערי יון והוא כמו דבש שחור ובערבי מיעה. בְּיֵין חֶלְבּוֹן (יחזקאל כז, יח), תרגם יונתן בַּחֲמַר חֵילַת מְבַשֵׁל.

חלד  
מִֽמְתִים מֵחֶלֶד (תהלים יז, יד), בשש נקודות כלומר מאנשי הזמן. וְחֶלְדִּי כְאַיִן נֶגְדֶּךָ (שם יט, ו), זמני. זְכָר־אֲנִי מֶה־חָלֶד (שם פט, מח), כלומר מה זמני, הַֽאֲזִינוּ כָּל־ישְׁבֵי חָֽלֶד (שם מט, ב), אנשי הזמן, וּֽמִצָּהֳרַיִם יָקוּם חָלֶד (איוב יא, יז), פירוש זמנך יקום ויאור יותר מצהרים. הַחֹלֶד וְהָֽעַכְבָּר (ויקרא יא, כט), הוא הנקרא חולדה בדברי רבותינו ז"ל (פסחים ט, ע"א) שקורים לו בלע"ז מושתיל"א.

חלה   
כִּי חָלָה וַיֶּחֱזָֽק (ישעיה לט, א), עַל־כֵּן לֹא חָלִֽית (שם נז, י). ופירשנו הפסוק בשרש חָיָה. וְאֶת־הַֽחוֹלָה לֹֽא־רִפֵּאתֶם (יחזקאל לד, ד), כִּי־חוֹלַת אַֽהֲבָה אָֽנִי (שיר השירים ב, ה), וְאֵין־חֹלֶה מִכֶּם עָלַי (שמואל א' כב, ח), וַיֶּֽחֱלֶא אָסָא (דברי הימים ב' טז, יב), כתוב באל"ף ובסגול. בַּֽעֲלִיָּתוֹ אֲשֶׁר בְּשֹֽׁמְרוֹן וַיָּחַל (מלכים ב' א, ב), כמו ויחלה בשקל וַיַּעַשֹ וקמצות היו"ד מפני האתנח. והשם וִידוּעַ חֹלִי (ישעיה ננ, ג), גַּם כָּל־חֳלִי וְכָל־מַכָּה (דברים כח, סא), וַיַּרְא אֶפְרַיִם אֶת־חָלְיוֹ (הושע ה, ג), וְחָלְיוֹ וָקָֽצֶף (קהלת ה, טז). וכתב רבי יונה כי וי"ו וְחָלְיוֹ וָקָֽצֶף נוספת כמו ו"ו בְּנוֹ בְעֹר (במדבר כד, ג), וְחַֽיְתוֹ־אֶרֶץ (בראשית א, כד). ואין צורך רק פירושו כמשמעו. אומר כי הסכל והוא מי שריבה דאגתו על ממונו לא יהנה ממנו ולא ישמח בו אלא יכעוס הרבה וחליו הוא הכעס והקצף. והקבוץ וָֽחֳלָיִם רָעִים וְנֶֽאֱמָנִֽים (דברים כח, נט), וכן אָכֵן חֳלָיֵנוּ הוּא נָשָׂא (ישעיה נג, ד), והוא חסר יו"ד הרבים. ומשקל אחר בְּמַֽחֲלֵה מֵעֶיךָ (דברי הימים ב' כא, טו), רוּחַ אִישׁ יְכַלְכֵּל מַֽחֲלֵהוּ (משלי יח, יד). ובלשון נקבה כָּל־הַֽמַּֽחֲלָה אֲשֶׁר־שַׂמְתִּי בְמִצְרַיִם (שמות טו, כו). ומשקל אחר כִּי־עָֽזְבוּ אֹתוֹ בְּמַֽחֲלֻיִים [בְּמַֽחֲלוּיִם] (דברי הימים ב' כד, כה). ומשקל אחר בא בו האל"ף תמורת ה"א למ"ד הפעל ובא על דרך בעלי האל"ף וַיָּמָת בְּתַֽחֲלֻאִים רָעִים (שם כא, יט), וְאֶת־תַּחֲלֻאֶיהָ (דברים כט, כא). והתאר במשקל הזה תַּֽחֲלוּאֵי רָעָב (ירמיה  יד, יח). והנפעל נִֽהְיֵיתִי וְנֶֽחֱלֵיתִי (דניאל ח, כז), החי"ת בשוא וסגול, נֵד קָצִיר בְּיוֹם נַֽחֲלָה (ישעיה יז, יא), בשוא ופתח תחת החי"ת. ופירושו ביום מכה נחלה כמו נַחְלָה מַכָּתֵֽךְ (ירמיה ל, יב). ואמר על המכה נפעלת ואף על פי שהיא פועלת, כי האדם הוא הנחלה והמכה היא המחלה על הסבה השנית, כי הסבה הראשונה היא המביאה אותה אף על פי כן מרוב החליים אשר במכה ההיא היא נפעלת אל החליים ההם, כלומר מלאה מהם. וכן כִּי כָלָה וְנֶחֱרָצָה (ישעיה י, כג), כִּֽי־נֶֽחֱרָצָה נֶֽעֱשָֽׂתָה (דניאל יא, לו), כִּלָּיוֹן חָרוּץ (ישעיה י, כב), כִּי כָלָה אַךְ־נִבְהָלָה (צפניה א, יח) על זה הדרך. ויש אומרים כי המלות האלה אינם נפעלים כי אם שמות בתוספת נו"ן. נֶחְלוּ לֹא יוֹעִלוּ (ירמיה יב, יג), וְלֹא נֶחְלוּ עַל־שֵׁבֶר יוֹסֵֽף (עמוס ו, ו), נַחְלָה מַכָּתִי (ירמיה י, יט), אֵֽין־כֵּהָה לְשִׁבְרֶךָ נַחְלָה מַכָּתֶךָ (נחום ג, יט), מַכָּה נַחְלָה מְאֹֽד (ירמיה יד, יז), אֶֽת־הַנַּחְלוֹת לֹא חִזַּקְתֶּם (יחזקאל לד, ד), בשוא לבדו. וההתפעל וַיֵּצֶר לְאַמְנוֹן לְהִתְחַלּוֹת (שמואל ב' יג, ב), שְׁכַב עַל־מִשְׁכָּֽבְךָ וְהִתְחָל (שם יג, ה), הראה עצמך שאתה חולה. והפעל הכבד [הִפְעִיל] וְגַם־אֲנִי הֶחֱלֵיתִי הַכּוֹתֶךָ (מיכה ו, יג), וַֽי"י חָפֵץ דַּכְּאוֹ הֶֽחֱלִי (ישעיה נג, י), נקרא כבעלי האל"ף, ונפלה האל"ף מהמכתב. ושלא נזכר פעלו ממנו כִּי הָֽחֳלֵֽיתִי (דברי הימים ב' יח, לג). וכבד אחר [פִּעֵל] אֲשֶׁר־חִלָּה י"י בָּֽהּ (דברים כט, כב). ושלא נזכר פועלו ממנו [פֻּעַל] גַּם־אַתָּה חֻלֵּיתָ כָמוֹנוּ (ישעיה יד, י). וענין אחר וּפְנֵי י"י לֹא חִלִּיתִי (שמואל א' יג, יב), וַיְחַל מֹשֶׁה אֶת־פְּנֵי יְהוָֹה אֱלֹהָיו (שמות לב, יא). אַֽחֲלֵי אֲדֹנִי (מלכים ב' ה, ג), כתבנו אותו בשרש אָחַל. וענין אחר וַֽחֲלִי־כָתֶם (משלי כה, יב), וַתַּעַד נִזְמָהּ וְחֶלְיָתָהּ (הושע ב, טו). ובתמורת היו"ד באל"ף כמו חֲלָאִים (שיר השירים ז, ב). 

חלט  
וַֽיַּחְלְטוּ הֲמִמֶּנּוּ (מלכים א' כ, לג), תרגום לַצְּמִיתֻת (ויקרא כה, ל) לַחֲלוּטִין. ותוכן המלה ויחלטוה ממנו כלומר חטפו האמירה ממנו שאמר אחי הוא, והם טהרו וכאיילו חטפה הדבר ממנו ואמרו אחיך בן הדר. והנכון כי מלת הֲמִמֶּנּוּ שבה למלת יְנַֽחֲשׁוּ (שם), רוצה לומר כי האנשים ינחשו אם ממנו ישמעו דבר טוב וכששמעו אחי הוא מהרו ואמרו אחיך בן הדר.

חלך  
עֵינָיו לְֽחֵֽלְכָה יִצְפֹּֽנוּ (תהלים י, ח), עָלֶיךָ יַֽעֲזֹב חֵֽלֶכָה (שם י, יד), הה"א בהם נוספת. והעני יקרא חֵלֶךְ. וכתב אדוני אבי ז"ל כמוהם הֲנִיעֵמוֹ בְחֵילְךָ (שם נט, יב), פירוש הניעמו בעניות והורידמו מעשרם, אבל וְנָפַל בַּֽעֲצוּמָיו חֵלכָּאִֽים (שם י, י), אינו מזה כי הם שתי מלות בקריאה אף על פי שהיא בכתיב מלה אחת, ופירושו עדת הנבאים והעניים.

חלם  
אֲשֶׁר חָלַם לָהֶם (בראשית מב, ט), חֲלוֹם חָלַמְתִּי (שם מא, טו), אוֹ אֶל־חוֹלֵם הַֽחֲלוֹם הַהוּא (דברים יג, ד), בַּעַל הַֽחֲלֹמוֹת הַלָּזֶה (בראשית לז, יט). והפעל הכבד [הִפְעִיל] אֲשֶׁר אַתֶּם מַחְלְמִֽים (ירמיה כט, ח), הראוי מַֽחֲלִימִים כמו הֵם מַעְזְרִים אוֹתָם (דברי הימים ב' כח, כג), ופירושו שהיו אומרים להם שישאלו בחלום כמו אלו שעושים שאלת חלום כמו שאומר בשאול וְלֹֽא־עָנָנִי עוֹד גַּם בְּיַד הַנְּבִיאִים גַּם־בַּחֲלֹמוֹת (שמואל א' כח, טו). ואפשר שנאמר מענין זה שְׁמַעְיָהוּ הַנֶּחֱלָמִי (ירמיה כט, כד), לפי שהיה חולם חלומות והיו מתפאר שהיה חולם חלומות נבואה והיה מבטיח ישראל על שקר. וענין אחר יַחְלְמוּ בְנֵיהֶם יִרְבּוּ בַבָּר (איוב לט, ד). והפעל הכבד [הִפְעִיל] וְתַֽחֲלִימֵנִי וְהַֽחֲיֵֽנִי (ישעיה לח, טז), ענין בריאות. וכן בדברי רבותינו ז"ל (ראש השנה כח, ע"א) עתים חלום, עתים שוטה. בְּרִיר חַלָּמֽוּת (איוב ו, ו), הוא אודם הביצה. וכן בדברי רבותינו ז"ל (חולין סד, ע"א) חלבון מבחוץ וחלמון מבפנים. ונקרא כן לפי שהוא מאכל בריא. והנשיא הרופא רבי יצחק בן בנש"ת פירש בְּרִיר חַלָּמֽוּת ברוק הבריאורת, כי רוק הבריא אין בו טעם אבל החולה יש טעם ברוקו מאחת מארבע המרות אשר תגבר עליו. לֶשֶׁם שְׁבוֹ וְאַחְלָֽמָה (שמות כח, יט) נקרא בערבי אל חלמה והיא אבן כל מי שהיא באצבעו לעולם יראה חלומות.

חלף  
חָלַף הָלַךְ לֽוֹ (שיר השירים ב, יא), חָֽלְפוּ עִם־אֳנִיּוֹת אֵבֶה (איוב ט, כו), וְחָֽלַפְתָּ מִשָּׁם וָהָלְאָה (שמואל א' י, ג), וְיַֽחֲלֹף וְֽלֹא־אָבִין לֽוֹ (איוב ט, יא), כְּסוּפוֹת בַּנֶּגֶב לַֽחֲלֹף (ישעיה כא, א), חָלְפוּ חֹק (שם כד, ה), כלם ענין עבר. בַּבֹּקֶר יָצִיץ וְחָלָף (תהלים צ, ו), בַּבֹּקֶר כֶּחָצִיר יַֽחֲלֹֽף (שם צ, ה). והפעל הכבד [הִפְעִיל] וְהַֽחֲלִיפוּ שִׂמְלֹֽתֵיכֶֽם (בראשית לה, ב), לֹא יַֽחֲלִיפֶנּוּ וְלֹֽא־יָמִיר אֹתוֹ (ויקרא כו, י), וַתַּֽחֲלֵף אֶת־מַשְׂכֻּרְתִּי (בראשית לא, מא), כַּלְּבוּשׁ תַּֽחֲלִיפֵם וְֽיַֽחֲלֹֽפוּ (תהלים קב, כז), אִֽם־יִכָּרֵת וְעוֹד יַֽחֲלִיף (איוב יד, ז), כלומר יחליף יונקותיו. וְקַשְׁתִּי בְּיָדִי תַֽחֲלִֽיף (שם כט, כ), פירוש החוזק והתוקף שלי תחליף ותחרש לי כבודי. וְקוֵֹי י"י יַֽחֲלִיפוּ כֹחַ (ישעיה מ, לא), וַֽאֲרָזִים נַֽחֲלִֽיף (ישעיה ט, ט). וכבד אחר [פִּעֵל] וַיְגַלַּח וַיְחַלֵּף שִׂמְלֹתָיו (בראשית מא, יד). והשם חֲלִפוֹת שְׂמָלֹת (שם מה, כב), וּשְׁלשִׁים חֲלִפֹת בְּגָדִֽים (שופטים יד, יב), וַיִּתֵּן הַחֲלִיפוֹת לְמַגִּידֵי הַחִידָה (שם יד, יט). כלם ענין התחדשות התמורה. ובא דבר במקום זולתו עֲשֶׂרֶת אֲלָפִים בַּחֹדֶשׁ חֲלִיפוֹת (מלכים א' ה, כח), פירוש שיהיו מתחדשים שהיו הולכים אלו ובאים אלו. חֵלֶף עֲבֹֽדַתְכֶם (במדבר יח, לא), בשש נקדות תרגום תַּחַת (בראשית ד, כה) חֲלַף. וענין אחר קרוב לזה אִם־יַֽחֲלֹף וְיַסְגִּיר (איוב יא, י), וְהָאֱלִילִים כָּלִיל יַֽחֲלֹֽף (ישעיה ב, יח), וּמָֽחֲצָה וְחָֽלְפָה רַקָּתֽוֹ (שופטים ה, ט), תַּחְלְפֵהוּ קֶשֶׁת נְחוּשָֽׁה (איוב כ, כד). והשם עַד־בּוֹא חֲלִיפָתִֽי (שם יד, יד), אֲשֶׁר אֵין חֲלִיפוֹת לָמוֹ (תהלים נה, כ). ומשקל אחר כָּל־בְּנֵי חֲלֽוֹף (משלי לא, ח), כל אלו ענין כריתה. ונקראו בני העולם בני חלוף לפי שתבואם המיתה והכריתה מן העולם. ואדוני אבי ז"ל פירש מזה כֶּחָצִיר יַֽחֲלֹֽף (תהלים צ, ה), אמר זְרַמְתָּם שֵׁנָה יִהְיוּ בַּבֹּקֶר כֶּחָצִיר יַֽחֲלֹֽף כלומר אם הם בלילה אינם בבקר כי כֶּחָצִיר יַֽחֲלֹֽף, והוא בודד, פירוש יכרת, ואם בַּבֹּקֶר יָצִיץ וְחָלָף כמו וְעוֹד יַֽחֲלִיף (איוב יד, ז), לערב ימולל ויבש. ומזה נקראים הסכינים מחלפים מַֽחֲלָפִים תִּשְׁעָה וְעֶשְׂרִֽים (עזרא א, ט), לפי שהם כורתים. אֶת־שֶׁבַע מַחְלְפוֹת רֹאשִׁי (שופטים טז, יג), הם תלתלי השער פלוט"ש בלע"ז. ונקראו כן לפי שהם דומים לסכינים. או נקראו כן שיבואם חלף ותמורה בהתלבנם לעת השיבה.

חלץ  
חָלַץ מֵהֶֽם (הושע ה, ו), חלק ונפרד וסר מהם. והפעל העובר גַּם־תַּנִּין [תַּנִּים] חָלְצוּ (איכה ד, ג), הוציאו שדיהן וגלו אותן להניק גוריהן. וְחָֽלְצָה נַֽעֲלוֹ (דברים כה, ט), תשלוף נעלו ותסירהו. והכבד [פִּעֵל] וְחִלְּצוּ אֶת־הָאֲבָנִים (ויקרא יד, מ), יסירום וינתקום ממקומם. וכן נקראו חליפות הבגדים לפי שלובש אלו בהסרת אלו, וְהַלְבֵּשׁ אֹֽתְךָ מַֽחֲלָצֽוֹת (זכריה ג, ד), הַמַּֽחֲלָצוֹת וְהַמַּֽעֲטָפוֹת (ישעיה ג, כב), וְקַח־לְךָ אֶת־חֲלִֽצָתוֹ (שמואל ב' ב, כא), וַיִּקַּח אֶת־חֲלִיצוֹתָם (שופטים יד, יט). ובענין הזה כמו כן בענין ההצלה [נִפְעַל] צַדִּיק מִצָּרָה נֶחֱלָץ (משלי יא, ח), כלומר נפרד וסר מהצרה, לְמַעַן יֵחָלְצוּן יְדִידֶיךָ (תהלים ס, ז). והפעל הכבד [פִּעֵל] וָֽאֲחַלְּצָה צוֹרְרִי רֵיקָֽם (שם ז, ה), חַלְּצָה נַפְשִׁי (שם ו, ה), יְחַלְּצֵנִי כִּֽי־חָפֵֽץ בִּֽי (שם יח, כ). ופירוש ואחלצה צוררי אבל אחלצה צוררי, כלומר אם הייתי גומל שולמי רע אבל הייתי מציל אותו אף על פי שהוא צוררי בחנם. אֱזָר־נָא כְגֶבֶר חֲלָצֶיךָ (איוב לח, ג), מֵֽחֲלָצֶיךָ יֵצֵֽאוּ (בראשית לה, יא), הם המתנים. והפעול ממנו וְעָבַר לָכֶם כָּל־חָלוּץ (במדבר לב, כא), חגור כלי מלחמרת בחלצים. והנפעל נֵֽחָלֵץ חֻשִׁים (שם לב, יז), הֵחָֽלְצוּ מֵֽאִתְּכֶם (שם לא, ג). ואין החלצו יוצא כאשר כתב רבי יונה אבל הוא כאילו אמר החלצו מקצתכם האנשים והגבורים בכם ויהיו על מדין. ויתכן לפרש מזה וקח לך את חליצתו, אמר קח לך אחד מהנערים ההולכים עמי שישוב עמך ואם תירא ממנו קח לך את כלי מלחמתו וגם אתה לא תהרגנו. אבל וְעַצְמֹתֶיךָ יַֽחֲלִיץ (ישעיה נח, יא), ענינו ידשן על דרך שְׁמוּעָה טוֹבָה תְּדַשֶּׁן־עָֽצֶם (משלי טו, ל). ובענין הזה אמרו רבותינו ז"ל (עירובין לט, ע"א), העובר לפני התיבה ביום טוב של ראש השנה אומר והחליצנו י"י אלהינו, כלומר השביענו ודשננו במצותיך או הניחנו כי כן פירשוהו לשון מנוחה. ואמרו (ויקרא רבה פרשה לד, ר"ו) כי בארבע לשונות נשתמשו בלשון הזה ישלוף, ישזיב, יניח, יזיין, ישלוף וְחָֽלְצָה נַֽעֲלוֹ (דברים כה, ט), ישזיב חַלְּצֵנִי י"י (תהלים קמ, ב), יזיין חֲלוּצִים תַּֽעַבְרוּ (דברים ג, יח), יניח וְעַצְמֹתֶיךָ יַֽחֲלִיץ (ישעיה נח, יא), היך מה דאת אמר רצה והחליצנו. 

חלק  
אֲשֶׁר חָלַק י"י אֱלֹהֶיךָ אֹתָם (דברים ט, יט), יַֽחֲלֹק נַֽחֲלָֽה (משלי יז, ב), וַיַּחְלְקוּ אֶת־הָאָֽרֶץ (יהושע יד, ה), תַּחְלְקוּ אֶת־הַשָּׂדֶֽה (שמואל ב' יט, ל), חִלְקוּ שְׁלַל־אֹֽיְבֵיכֶם (יהושע כב, ח). והפעל העומד חָלַק לִבָּם (הושע י, ב). והנפעל אֵי־זֶה הַדֶּרֶךְ יֵחָלֶק אוֹר (איוב לח, כד). וַיֵּֽחָלֵק עֲלֵיהֶם לַיְלָה (בראשית יד, טו), כלומר כי בחצי הלילה השיגם. והכבד [פִּעֵל] וַיְחַלֵּק לְכָל־הָעָם (שמואל ב' ו, יט), אֲחַלְּקֵם בְּיַֽעֲקֹב (בראשית מט, ז), וַיְחַלְּקוּ לָהֶם אֶת־הָאָרֶץ לַֽעֲבָר־בָּהּ (מלכים א' יח, ו). ושלא נזכר פועלו [פֻּעַל] אָז חֻלַּק עַד־שָׁלָל מַרְבֶּה (ישעיה לג, מ), וְאַדְמָֽתְךָ בַּחֶבֶל תְּחֻלָּק (עמוס ז, יז). וההתפעל וְהִתְחַלְּקוּ אֹתָהּ לְשִׁבְעָה חֲלָקִים (יהושע יח, ה), פירוש התחלקו בה. והשם הַמַּֽחֲלֹקֶת הָֽאַחַת (דברי הימים א' כז, א), וְעַל מַֽחֲלֻקְתּוֹ (שם כז, ד), כִּי לֹֽא־פָטַר יְהֽוֹיָדָע הַכֹּהֵן אֶת־הַמַּחְלְקֽוֹת (שם ב' כג, ח), לְכֹל דְּבַר הַמַּחְלְקוֹת הַבָּאָה וְהַיֹּצֵאת (שם א' כז, א), כְּמַחְלְקֹתָם לְשִׁבְטֵיהֶם (יהושע יא, כג). ומשקל אחר וְחֵלֶק הָֽאֲנָשִׁים (בראשית יד, כד), בחמש נקודות, חֶלְקִי י"י אָמְרָה נַפְשִׁי (איכה ג, כד). ומשקל אחר חֶלְקַת מְחֹקֵק (דברים לג, כא). ומשקל אחר וַֽחֲלֻקַּת בֵּֽית־אָב (דברי הימים ב' לה, ה), כלם ענינם ידוע. ומזה נקראת אחזת השדות חלקה לפי שזו חלק אחד וזו חלק אחר הַֽחֶלְקָה אֲשֶׁר־לִי (שמואל ב' יד, לא), חֶלְקַת הַשָּׂדֶה (רות ד, ג), וְאָֽכְלָה אֶת־הַחֵֽלֶק (עמוס ז, ד), בְּחֵלֶק יִזְרְעֶאל (מלכים ב' ט, י). וענין אחר חָלְקוּ מַחְמָאֹת פִּיו (תהלים נה, כב). והכבד אֲמָרֶיהָ הֶֽחֱלִֽיקָה (משלי ב, טז), לְשׁוֹנָם יַֽחֲלִֽיקוּן (תהלים ה, י), גֶּבֶר מַֽחֲלִיק (משלי כט, ה), כִּי־הֶחֱלִיק אֵלָיו בְּעֵינָיו (תהלים לו, ג), לַֽחֲלִק מִשָּׁם בְּתוֹךְ הָעָֽם (ירמיה לז, יב), משפטו לְהַֽחֲלִיק הם ענין השמטה שהוא קרוב לענין חלקלקות רוצה לומר שהיה רוצה להיות נשמט משם. מַֽחֲלִיק פַּטִּישׁ (ישעיה מא, ז). ויש לפרש לַֽחֲלִק מִשָּׁם בְּתוֹךְ הָעָֽם מהענין הראשון. והתאר וְאָֽנֹכִי אִישׁ חָלָֽק (בראשית כז, יא), כָּל־חֲזוֹן שָׁוְא וּמִקְסַם חָלָק (יחזקאל יב, כד), מִן־הָהָר הֶֽחָלָק (יהושע יא, יז), שלא היו בו אילנות, ויונתן תרגם מהענין הראשון טוּרָא פְּלִיגָא. וְחָלָק מִשֶּׁמֶן חִכָּֽהּ (משלי ה, ג). והשם בְּחֵלֶק שְׂפָתֶיהָ תַּדִּיחֶֽנּוּ (שם ז, כא), וכן לְחֵלֶק יַגִּיד רֵעִים (איוב יז, ה), והנני עתיד לפרש בשרש רמם. ומשקל אחר וְעַל חֶלְקַת צַוָּארָֽיו (בראשית כז, טז), מֵֽחֶלְקַת לָשׁוֹן נָכְרִיָּֽה (משלי ו, כד), דַּבְּרוּ־לָנוּ חֲלָקוֹת (ישעיה ל, י), בַּֽחֲלָקוֹת תָּשִׁית לָמוֹ (תהלים עג, יח). ובדגש יַֽחֲנִיף בַּֽחֲלַקּוֹת (דניאל יא, לב). ובהכפל העי"ן והלמ"ד יִֽהְיֶה דַרְכָּם לָהֶם כַּֽחֲלַקְלַקּוֹת בָּֽאֲפֵלָה (ירמיה כג, יב), יְֽהִי־דַרְכָּם חשֶׁךְ וַֽחֲלַקְלַקֹּת (תהלים לה, ו), וְהֶחֱזִיק מַלְכוּת בַּֽחֲלַקְלַקּֽוֹת (דניאל יא, כא), כלם ענין רכות וחליקות. וכן בענין הדברים ברוך ופתוי הלשון והתרמית. ומזה נקראו אבני הנחל בְּחַלְּקֵי־נַחַל חֶלְקֵךְ (ישעיה נז, ו). ומשקל אחר חַלֻּקֵי אֲבָנִים מִן־הַנַּחַל (שמואל א' יז, מ), לפי שהם חלקים ובלע"ז קוגל"ש.

חלשׁ  
וְגֶבֶר יָמוּת וַיֶּֽחֱלָשׁ (איוב יד, י), פועל עומד ופירושו וכבר חלש כי קודם שימות יחלה. והעובר וַיַּֽחֲלשׁ יְהוֹשֻׁעַ (שמות יז, יג), כלומר שברם ורצצם. וכן חוֹלֵשׁ עַל־גּוֹיִֽם (ישעיה יד, יב), ומלת עַל כנוספת כי יכשר הענין בלתי מלת על. והתאר הַֽחַלָּשׁ יֹאמַר גִּבּוֹר אָֽנִי (יואל ד, י). והשם וְאֵין קוֹל עֲנוֹת חֲלוּשָׁה (שמות לב, יח). ורבותינו ז"ל פירשו חוֹלֵשׁ עַל־גּוֹיִֽם מענין גורל, כלומר מפיל גורלו עליהם כמו שאמרו (שבת קמח, ע"ב), מטילין חלשׁים על הקדשׁים ביום טוב אבל לא על המנות ואמרו (שם קמט, ע, ב), מאי משמע דהאי חלשים לישנא דפוריא הוא? חוֹלֵשׁ עַל־גּוֹיִֽם.

חמם  
וְחַם הַשֶּׁמֶשׁ וְנָמָֽס (שמות טז, כא), אִם־יִשְׁכְּבוּ שְׁנַיִם וְחַם לָהֶם (קהלת ד, יא), חַמּוֹתִי רָאִיתִי אֽוּר (ישעיה מד, טז), מלרע, אַף־יָחֹם וְיֹאמַר הֶאָח (שם), וַיִּקַּח מֵהֶם וַיָּחָם (שם מד, טו), החי"ת בקמץ חטף כי הזקף ביו"ד. ופירוש וְחַם להם בשרם. והמקור בתשלומו וְשֹׁרֶשׁ רְתָמִים לַחְמָֽם (איוב ל, ד), אֵין־גַּחֶלֶת לַחְמָם (ישעיה מז, יד), בפלס לִשְׁכַּב אֶת־בַּֽת־יַֽעֲקֹב (בראשית לד, ז). והתאר חַם־לִבִּי בְּקִרְבִּי (תהלים לט, ד), זֶה לַחְמֵנוּ חָם (יהושע ט, יב), ויתכן להיות חַם־לִבִּי בְּקִרְבִּי פעל עבר לפי שהוא פתח, אבל לַחְמֵנוּ חָם תאר כי הוא קמוץ. והמסורת עליו לית קמץ וכל שום בר נש כותיה. והקבוץ אֲשֶׁר־בְּגָדֶיךָ חַמִּים (איוב לז, יז). ומשקל אחר לָשׂוּם לֶחֶם חֹם (שמואל א' כא, ז), בפלס מָעוֹז לַתֹּם (משלי י, כט), הַמַּבְלִיג שֹׁד עַל־עָז (עמוס ה, ט). והשם עֹד כָּל־יְמֵי הָאָרֶץ זֶרַע וְקָצִיר וְקֹר וָחֹם (בראשית ח, כב), לָבוֹשׁ וְאֵֽין־לְחֹם לוֹ (חגי א, ו), בְּחֻמּוֹ נִדְֽעֲכוּ מִמְּקוֹמָֽם (איוב ו, יז). ויתכן כי מן השרש הזה וְכָל־שֶֽׂה־חוּם (בראשית ל, לב), שפירושו שחור כי השחרות מפני החמימות הוא והשורק תחת חלם. והנפעל אֵיךְ יֵחָֽם (קהלת ד, יא), כֻּלָּם יֵחַמּוּ (הושע ז, ז), הַנֵּֽחָמִים בָּֽאֵלִים (ישעיה נז, ה), בפלס בַּמְּאֵרָה אַתֶּם נֵֽאָרִים (מלאכי ג, ט). או הוא משרש יָחַם. והפעל הכבד [פִּעֵל] וְֽעַל־עָפָר תְּחַמֵּֽם (איוב לט, יד), פירוש תחמם ביציה. והתפעל וּמִגֵּז כְּבָשַׂי יִתְחַמָּֽם (איוב לא, כ). ומזה הענין נקראת השמש חַמָּה, בָּרָה כַּֽחַמָּה (שיר השירים ו, י), כְּאוֹר הַֽחַמָּה (ישעיה ל, כו), אבל וְאֵין נִסְתָּר מֵֽחַמָּתֽוֹ (תהלים יט, ו), הוא שם החמימות. ויתכן לפרש כי מן השרש הזה והענין הזה וְהִכְרַתִּי אֶת־חַמָּנֵיכֶם (ויקרא כו, ל). והנו"ן נוסף ונקראו כן לפי שעשו אותם עובדי השמש.

חמא  
חֶמְאָה וּדְבַשׁ יֹאכֵל (ישעיה ז, טו). והפילו האל"ף ואמרו בִּרְחֹץ הֲלִיכַי בְּחֵמָה (איוב כט, ו). והקבוץ חָלְקוּ מַחְמָאֹת פִּיו (תהלים נה, כב), הפתח שתחת המ"ם במקום צרי והנכון מֵֽחֶמְאוֹת ופירושו חלקו יותר מהמאות אמרי פיו. או תהיה המ"ם נוספת לא לשמוש. וקרא דברי פיו מחמאת לפי שהם חלקים ורצה לומר מאד חלקו מחמאות פיו והם הדברים. ואף על פי שהיתה מ"ם השניה במחמאות ראוי להיות בשוא מפני הסמיכות אל פיו נשארה בקמץ שלא לחטף על האל"ף.

חמד  
חָמַד רָשָׁע מְצוֹד (משלי יב, יב), וְחָֽמְדוּ שָׂדוֹת וְגָזָלוּ (מיכה ב, ב), וְלֹֽא־יַחְמֹד אִישׁ אֶֽת־אַרְצְךָ (שמות לד, כד), לֹא תַחְמֹד בֵּית רֵעֶךָ (שם כ, יד), אֶת־בִּגְדֵי עֵשָׂו בְּנָהּ הַגָּדֹל הַֽחֲמֻדֹת (בראשית כז, טו), כלומר בגדים חשובים ונחמדים. חֲמוּדֹת כַּזָּהָֽב (עזרא ח, כז), כִּי חֲמוּדוֹת אָתָּה (דניאל ט, כג), כלומר איש חמודות רצונו לומר בעל המעלות הגדולות והמדות הטובות. והשם במשקל וּכְלֵי חֲמֻדוֹת (דברי הימים ב' כ, כה), לֶחֶם חֲמֻדוֹת (דניאל י, ג), לחם חשוב ונחמר. ורבינו האיי ז"ל פירש להם חם. ודומה לו בדברי רבותינו ז"ל (חולין נו, ע"א) נפלה לאור ונחמדו בני מעיה, כלומר נתחממו. וכן פירשו הם לחם חמודות שאמרו (יומא עו, ע"ב) מאי לחם חמודות? אמר רבי יהודה בריה דרב שמואל בר שילח משמיה דרב אפילו נהמא חמימא דחיטי בזיתי לא אכלי. והשם מַחְמַד עֵינֶיךָ (יחזקאל כד, טז), נָתְנוּ מַֽחֲמַודֵּיהֶם [מַֽחֲמַדֵּיהֶם] (איכה א, יא). ומשקל אחר כֹּל מַֽחֲמֻדֶיהָ (שם א, ז). ומבלי מ"ם התוספת וַתֶּמֶס כָּעָשׁ חֲמוּדוֹ (תהלים לט, יב). והקבוץ וַֽחֲמֽוּדֵיהֶם בַּל־יוֹעִילוּ (ישעיה מד, ט). ומשקל אחר אֶרֶץ חֶמְדָּה (ירמיה ג, יט), וּלְמִי כָּל־חֶמְדַּת יִשְׂרָאֵל (שמואל א' ט, כ). ומשקל אחר בַּחוּרֵי חֶמֶד (יחזקאל כג, ו), כַּרְמֵי־חֶמֶד נְטַעְתֶּם (עמוס ה, יא), עַל־שְׂדֵי־חֶמֶד עַל־גֶּפֶן פֹּרִיָּֽה (ישעיה לב, יב), בשש נקדות. והפעל הכבד [פִּעֵל] בְּצִלּוֹ חִמַּדְתִּי וְיָשַׁבְתִּי (שיר השירים ב, ג). הנפעל נֶחְמָד לְמַרְאֶה (בראשית ב, ט), הַנֶּחֱמָדִים מִזָּהָב (תהלים יט, יא). 

חמה  
הִנֵּה חָמִיךְ (בראשית לח, יג), בפלס אָחִיךְ מן אָחָה, וְהִיא שָֽׁלְחָה אֶל־חָמִיהָ (שם לח, כה), כַּלָּה בַּֽחֲמֹתָהּ (מיכה ז, ו). והנפרד מהם לא מצאנו, אך הוא חָם חָמוֹת כמו אָח אָחוֹת ואינו נופל זה הלשון אלא על האשה. וכן איננו נופל לשון חותן וחותנת כי אם אל האיש. אבל במשנה מצאנו לשון הם גם אל האיש באמרם (כתובות יב, ע"א) האוכל אצל חמיו, האוכל אצל חמותו. חוֹמָה הָיוּ עָלֵינוּ (שמואל א' כה, טז), אֲנִי חוֹמָה (שיר השירים  ח, י), עַד רֶדֶת חֹֽמֹתֶיךָ (דברים כח, נב), וְקָרָאת יְשׁוּעָה חוֹמֹתַיִךְ (ישעיה ס, יח), ידוע. חֵמָה אֵין לִי (שם כו, ה), אכתבנו בשרש יָחַם כי הוא שרשו לפי דעתי. 

חמט  
וְהַחֹמֶט וְהַתִּנְשָֽׁמֶת (ויקרא יא, ל), שרץ ממיני השרצים ופירשו בו שהוא שקורין בלע"ז לימס"א. ויש מי שפירש כי הוא הנקרא בלע"ז ברב"ו [ברכ"ו]. 

חמל  
וְעַל אֲשֶׁר לֹֽא־חָמָֽל (שמואל ב' יב, ו), מִֽי־יַחְמֹל עָלַיִךְ יְרוּשָׁלַם (ירמיה טו, ה), וְלֹֽא־תַחְמֹל וְלֹֽא־תְכַסֶּה עָלָֽיו (דברים יג, ט), וְאַל־תַּחְמְלוּ אֶל־בַּחֻרֶיהָ (ירמיה נא, ג), אַל־תַּחְמְלוּ אֶל־חֵץ (שם נ, יד), לְחֻמְלָה עָלָיִךְ (יחזקאל טז, ה), מקור ופ"א הפעל בשורק, וכן בא במשקל זה מקור אחר מִלּוּשׁ בָּצֵק עַד־חֻמְצָתֽוֹ (הושע ז, ד). והשם בְּחֶמְלַת י"י עָלָיו (בראשית יט, טז). ומשקל אחר וּמַחְמַל נַפְשְׁכֶם (יחזקאל כד, כא). ויש מפרשים וַיַּחְמֹל הַמֶּלֶךְ עַל־מְפִיבֹשֶׁת (שמואל ב' כא, ז), וישמח. וכן וְחָֽמַלְתִּי עֲלֵיהֶם כַּֽאֲשֶׁר יַחְמֹל אִישׁ עַל־בְּנוֹ (מלאכי ג, יז), ואין צורך להוציאם מענין חמלה, כי פירוש וַיַּחְמֹל שלא לקחו עם האחרים או כמו שפירשו רבותינו ז"ל (יבמות עט, ע"א) שבקש עליו רחמים שלא יקלטנו הארון. וכן וְחָֽמַלְתִּי, וכן כאשר יחמול מבוארים הם בענין חמלה. 

חמן  
וְהִכְרַתִּי אֶת־חַמָּנֵיכֶם (ויקרא כו, ל), וְהַֽחַמָּנִים אֲשֶׁר־לְמַעְלָה מֵֽעֲלֵיהֶם גִּדֵּעַ (דברי הימים ב' לד, ד). ידמה כי הם עצים כמו אשרים. והנכון ששרשם חָמַם מענין חַמָּה כאשר כתבתי.

חמס  
חָֽמְסוּ תוֹרָתִי (יחזקאל כב, כו), כי אחר שאינם מקיימים אותה כאילו גזלוה והסירוה ממקומה. וכן כתב רבי יונה כי ענין החמס בלשון ערבי הסרת הדבר ממקומו. וּמְזִמּוֹת עָלַי תַּחְמֹֽסוּ (איוב כא, כז), כלומר שתחשבו עלי כי החמס אתי. או פירושו מזמותיכם שתחשבו עלי חמס ועון. וְֽחֹֽטְאִי חֹמֵס נַפְשׁוֹ (משלי ח, לו), וַיַּחְמֹס כגן שֹכו (איכה ב, ו), הנכון בו כסכת גן, ופירוש כמו שהוא נקל לסתור ולהסיר סכת גן כן עשה הוא בסכו שהוא ציון. יַחְמֹס כַּגֶּפֶן בִּסְרוֹ (איוב טו, לג), יסיר ויגלה. וכן מבנין נפעל נֶחְמְסוּ עֲקֵבָֽיִךְ (ירמיה יג, כב), כלומר נתגלו והוסר הכסות שעליהם. וְאֶת־הַתַּחְמָס (דברים יד, טז), עוף מהעופות הטמאים נקרא כן שחומס שאר העופות וגוזל אותם. וכן הוא תרגום ירושלמי חטופיתא. 

חמץ  
כִּי לֹא חָמֵץ (שמות יב, לט), פועל עבר. טֶרֶם יֶחְמָץ (שם יב, לד), מִלּוּשׁ בָּצֵק עַד־חֻמְצָתֽוֹ (הושע ו, ד), מקור בפלס לְחֻמְלָה עָלָיִךְ (יחזקאל טז, ה). חָמֵץ תֵּֽאָפֶינָה (ויקרא כג, יז), תאר. והשם כָּל־מַחְמֶצֶת (שמות יב, כ), ואפשר שיהיה מחמצת שם תאר לעריסה וענינם ידוע. ורבותינו ז"ל פירשו מזה אַשְּׁרוּ חָמוֹץ (ישעיה א, יז), כלומר המחמיץ הדין שלא ידין מיד אלא אחר עיון הרבה. וכן אמרו (סנהדרין לה, ע"א) אשרי הדיין שמחמיץ  את דינו כלומר אמרו אשריו. חֹמֶץ יַיִן וְחֹמֶץ שֵׁכָר (במדבר ו, ג), ידוע. וההתפעל ממנו בדרך ההשאלה כִּֽי־יִתְחַמֵּץ לְבָבִי (תהלים עג, כא), כענין כעס. וחומץ יין וחמץ ענין אחד הוא כי הבצק כשהוא חמוץ יותר מדאי טעמו טעם חומץ . בְּלִיל חָמִיץ יֹאכֵלוּ (ישעיה ל, כד), פירשו רבי יונה נקי וטוב ודמהו ללשון הערב שאומרים למספוא הבהמה הנקי והטוב חמצ"ה בנקודה על הצד"י. ותרגום יונתן בְּלִיל מְפַטֵם. אַשְּׁרוּ חָמוֹץ (ישעיה א, יז), תאר לעשוק, מִכַּף מְעַוֵּל וְחוֹמֵֽץ (תהלים עא, ד), עושק והוא כמו חוֹמֵס בסמ"ך. וכן הַשְּׁבִיסִים (ישעיה ג, יח) בסמ"ך מענין ושבצת בצד"י. ויש לפרש מזה וְקַטֵּר מֵֽחָמֵץ תּוֹדָה (עמוס ד, ה), ותרגם יונתן וּמַגְבַן מִן אוֹנֶס תּוֹדָתָא. וְרֹעֶה זֽוֹלְלִים יַכְלִים אָבִֽיו (משלי כח, ז) תרגם וּדְמִתְחַבֵּר לִזְלִילֵי מַחֲמֵץ אֲבוּי. חֲמוּץ בְּגָדִים (ישעיה סג, א), אדום לפי ענין הפסוק. 

חמק   
חָמַק עָבָר (שיר השירים ה, ו), סבב. עַד־מָתַי תִּתְחַמָּקִין (ירמיה לא, כב), תסבי. והשם חַמּוּקֵי יְרֵכַיִךְ (שיר השירים ז, ב), סבובי יריכיך. ואמר זה על עובי הירכים.

חמר  
וְיַיִן חָמַר (תהלים עה, ט), פעל עובר. ותרגום יין חַמְרָא וכנה הפעל ממנו עליו עצמו לומר שאדום היין ביותר כי כן עלת היין. ובכמה מקומות דמה אותו לדם וְדַם־עֵנָב תִּשְׁתֶּה־חָֽמֶר (דברים לב, יד). וכן אמר כֶּרֶם חֶמֶד (ישעיה כז, ב), לרוב חשיבות ואדמימות היין ממנו. ואדום בלשון ערבי אחמא"ר. וחמר בשש נקדות. וענין אחר וַתַּחְמְרָה בַֽחֵמָר (שמות ב, ג), טיט שעושין מסיד ומחול לבנות ממנו ולטוח בו. ויש אומרים שהוא כמין זפת. וְהַחֵמָר הָיָה לָהֶם לַחֹֽמֶר (בראשית יא, ג), זה הפך זה, זה טיט סיד וזה טיט עפר. החֵמָר הוא טיט סיד מן הנראה כי לעמת אבן הוא בספור וזה כשיהיו שניהם בספור אחד. תִּתְהַפֵּךְ כְּחֹמֶר חוֹתָם (איוב לח, יד), אֲנַחְנוּ הַחֹמֶר (ישעיה סד, ז), טיט עפר, וכן בֶּֽאֱרֹת חֵמָר (בראשית יד, י). והפעל ממנו יֶהֱמוּ יֶחְמְרוּ מֵימָיו (תהלים מו, ד), יעכרו כי המים העכורים הם כטיט.  וכן בהכפל העי"ן והלמ"ד פָּנַי חֳמַרְמְרֻה [חֳמַרְמְרֻו] מִנִּי־בֶכִי (איוב טז, טז), מֵעַי חֳמַרְמָרוּ (איכה א, כ), נעכרו. וְחֹמֶר שְׂעֹרִים (הושע ג, ב), לָשֵׂאת מַעְשַׂר הַחֹמֶר (יחזקאל מה, יא), כור והוא עשר אפות שהם שלשים סאה. חֹמֶר מַיִם רַבִּֽים (חבקוק ג, יד), נד וצבור. וכן חֳמָרִם חֳמָרִם (שמות ח, י). וכן במשקל אחר חֲמוֹר חֲמֹרָתָיִם (שופטים טו, טז). ואפשר שיהיה כן חֲמוֹר לֶחֶם (שמואל א' טז, כ). או יהיה חֲמוֹר לֶחֶם כמו חֲמֹר גָּרֶם (בראשית מט, יד), והוא חסר ופירושו חמור נושא לחם. ופירוש חֲמֹר גָּרֶם חמור חזק ובעל גרמים. אֶחְבְּשָׁה־לִּי הַֽחֲמוֹר וְאֶרְכַּב עָלֶיהָ (שמואל ב' יט, כ), אמר עליה אולי היתה נקבה. או אמר עליה על ענין בהמה. עַד הֱיוֹת רֹֽאשׁ־חֲמוֹר בִּשְׁמֹנִים כֶּסֶף (מלכים ב' ו, כה), כמשמעו. וכן תרגום יונתן רֵישָׁא דַחֲמְרָא. ויש מפרשים אותו כמו מַעְשַׂר הַחֹמֶר (יחזקאל מה, יא). אַיָּל וּֽצְבִי וְיַחְמוּר (דברים יד, ה), כתב רבי יונה כי כן קורין אותו בלשון ערבי והוא חיה דומה לעז גדול. 

חמשׁ  
וּמִקְצֵה אֶחָיו לָקַח חֲמִשָּׁה אֲנָשִׁים (בראשית מו, ב). ולשון נקבה וְחָמֵשׁ צֹאן עֲֽשׂוּוֹת [עֲֽשׂוּיוֹת] (שמואל א' כה, יח), והחשבון הגדול שַׂר־חֲמִשִּׁים וַֽחֲמִשָּׁיו (מלכים ב' א, ט), וְאֶת־חֲמִשֶּׁיךָ (שם ב' א, יב), חמשים שלך. והפעל מזה השרש בענין החשבון הקטן וַֽחֲמֻשִׁים עָלוּ בְנֵֽי־יִשְׂרָאֵל (שמות יג, יח), פירוש חגורי חומש בכלי זין היא הצלע החמשית. וכן פירשו רבותינו ז"ל (סנהדרין מט, ע"א), וַיַּכֵּהוּ אַבְנֵר בְּאַֽחֲרֵי הַֽחֲנִית אֶל־הַחֹמֶשׁ (שמואל ב' ב, כג), אמר רבי יוחנן בדופן חמישי מקום שמרה וכבד תלויין בו. ויש מפרשים וַֽחֲמֻשִּׁים שהיה כל אחד מהם נושא חמשה כלי זין והראשון נכון. והפעל הכבד [פִּעֵל] וְחִמֵּשׁ אֶת־אֶרֶץ מִצְרַיִם (בראשית מא, לד), כלומר יקח אח החמישית. והשם הָאַיִל מְזוּזוֹת חֲמִשִֽׁית (מלכים א' ו, לא), פירוש שהיו המזוזות והאיל שהוא המשקוף חמש צלעות זה חוץ לזה וזה כונס מזה כמו שעושין היום בפתחים המצוירים. ויונתן תרגם אֵלָהִי וְסִפּוֹהִי מְטַקְסִין, מענין וַֽחֲמֻשִׁים עָלוּ בְנֵֽי־יִשְׂרָאֵל שהוא ענין הזירוז והטיקוס. וְאֶת־חֲמִֽישִׁתוֹ יוֹסֵף עָלָיו (ויקרא ה, טז), פירשו רבותינו ז"ל (בבא מציעא נד, ע"א), חומשיה מלבר והוא חמישית הקרן. ומה שאמר וַֽחֲמִֽשִׁתָיו יֹסֵף עָלָיו (שם ה, כד), דרשו בו רבותינו ז"ל (בבא קמא קח, ע"א), לרבות הרבה חמישיות על קרן אחד. אף על פי שעל דרך הדקדוק היה ראוי להיות חֲמִישִׁיּוֹתָיו הנה מצאנו בקבוץ הזכרים לבד וַֽאֲחוֹתַיִךְ סְדֹם וּבְנוֹתֶיהָ (יחזקאל טז, נה), נִלְאֵית בְּרֹב עֲצָתָיִךְ (ישעיה מז, יג). או יהיה חמישיתיו בלשון זכרים. 

חמת  
וַיִּכְלוּ הַמַּיִם מִן־הַחֵמֶת (בראשית כא, טו), בשש נקודות. ויש ספרים בחמש. וְחֵמַת מַיִם (שם כא, יד), בפתח המ"ם הוא נאד. ומזה חֲמַת מִיָּיִן (הושע ז, ה), מְסַפֵּחַ חֲמָֽתְךָ (חבקוק ב, טו), והוא משקל אחר. ורבי יונה הכניסו בענין חֲמַת תַּנִּינִם יֵינָם (דברים לב, לג), אֲשֶׁר חֲמָתָם שֹׁתָה רוּחִי (איוב ו, ד).

חנן  
וְחַנֹּתִי אֶת־אֲשֶׁר אָחֹן (שמות לג, יט), אוּלַי יֶֽחֱנַן י"י אֱלֹהֵֽי־צְבָאוֹת שְׁאֵרִית יוֹסֵֽף (עמוס ה, טו). וְחַנֹּתִי לִבְנֵי בִטְנִֽי (איוב יט, יז), פירוש הפסוק רוּחִֽי זָרָה לְאִשְׁתִּי ולאותם שחנותי ואהבתי כלומר לבני בטני. כִּֽי־חַנַּנִי אֱלֹהִים (בראשית לג, יא), אֲשֶׁר־חָנַן אֱלֹהִים אֶת־עַבְדֶּֽךָ (שם לג, ה), וְֽתוֹרָתְךָ חָנֵּֽנִי (תהלים קיט, כט), חָנּוּנוּ אוֹתָם (שופטים כא, כב), חַלּוּ־נָא פְנֵי־אֵל וִֽיחָנֵנוּ (מלאכי א, ט), וַיֹּאמַר אֱלֹהִים יָחְנְךָ בְּנִֽי (בראשית מג, כט), חָנוֹן יָחְנְךָ לְקוֹל זַֽעֲקֶךָ (ישעיה ל, יט), היו ראוים להיות יְחָנְּךָ החי"ת בקמץ והנו"ן דגושה אך הקלו בהם כמנהג. והמקור בתשלומו וְלָכֵן יְחַכֶּה י"י לַֽחֲנַנְכֶם (שם ל, יח), לַֽחֲנַן בפלס לִשְׁכַּב אֶת־בַּֽת־יַֽעֲקֹב (בראשית לד, ז), אֵין־גַּחֶלֶת לַחְמָם (ישעיה מז, יד). והמקור במשקל אחר הֲשָׁכַח חַנּוֹת אֵל (תהלים עז, י), חַנּוֹת, בפלס חַלּוֹת מן וָאֹמַר חַלּוֹתִי הִיא (שם עז, יא). והשם וַיִּתֵּן י"י אֶת־חֵן הָעָם (שמות יא, ג), וַיִּתֵּן חִנּוֹ (בראשית לט, כא). ומזה השרש והענין וְחִין עֶרְכּֽוֹ (איוב מא, ד). ובא בחירק והוא כמו בצרי וכן מֵץ ומִיץ, בֵן ובִין, נֵר ונִיר, רֵשׁ ורִישׁ, אֵן ואִין, ופירוש הפסוק לא אחריש גבורותיו אם יוכל להלחם אתו ולא אחריש חין ערך מלחמתו, כלומר אם יהיה גמר ויערוך מלחמה עמו אודה לו גבורותיו וימצא חן לפני בערך מלחמתו. ומשקל אחר בתשלומו אֲשֶׁר לֹֽא־אֶתֵּן לָכֶם חֲנִינָֽה (ירמיה טז, יג). ומשקל אחר לְבִלְתִּי הֱיוֹת־לָהֶם תְּחִנָּה (יהושע יא, כ), הָֽיְתָה תְחִנָּה מֵאֵת י"י אֱלֹהֵינוּ (עזרא ט, ח). ומשקל אחר תַּֽחֲנוּנִים יְדַבֶּר־רָשׁ (משלי יח, כג), וּֽבְתַֽחֲנוּנִים אֽוֹבִילֵם (ירמיה לא, ט), רוּחַ חֵן וְתַחֲנוּנִים (זכריה יב, י), קוֹל תַּֽחֲנוּנַי (תהלים לא, כג). ובלשון נקבות תחנונות וְהַקְשִׁיבָה בְּקוֹל תַּֽחֲנוּנוֹתָֽי (תהלים פו, ו). והנפעל מַה־נֵּחַנְתְּ בְּבֹא־לָךְ חֲבָלִים (ירמיה כב, כג), עקרו נחננת. וההתפעל וָֽאֶתְחַנַּן אֶל י"י (דברים ג, כג), בְּהִתְחַֽנְנוֹ אֵלֵינוּ (בראשית מב, כא). והיה ראוי להדגש. והפעל הכבד [פִּעֵל] כִּֽי־יְחַנֵּן קוֹלוֹ אַל־תַּֽאֲמֶן־בּוֹ (משלי כו, כה), פירוש ישא קולו בדרך תחינה. חָנֵנִי י"י כִּי אֻמְלַל אָנִי (תהלים ו, ג). והיה ראוי להדגש. וכן כִּי עֵת לְחֶנְנָהּ (שם קב, יד), הראוי לחננה החי"ת בפתח והנו"ן בדגש. ופעל כבד [פֹּעֵל] אחר וּמְחוֹנֵן עֲֽנָיִים [עֲֽנָוִים] אַשְׁרָֽיו (משלי יד, כא). ואשר לא נזכר פועלו [פֻּעַל] יֻחַן רָשָׁע בַּל־לָמַד צֶדֶק (ישעיה כו, י), כלם ענין חֵן אבל המבין יוכל להפריש מעט בין כל אחד ואחד לפי מקומו.  כי פירוש וְחַנֹּתִי אֶת־אֲשֶׁר אָחֹן אתן חִנִּי, וכן חַנַּנִי אֱלֹהִים, חַלּוּ־נָא פְנֵי־אֵל וִֽיחָנֵנוּ, חָנוֹן יָחְנְךָ, וּֽבְתַֽחֲנוּנִים אֽוֹבִילֵם והדומים להם אף על פי שפירושם קרוב לענין המלה. וכן חָנַן אֱלֹהִים אֶת־עַבְדֶּֽךָ, חָנּוּנוּ אוֹתָם, פירושם קרוב לענין מתנה. וכן וָֽאֶתְחַנַּן, בְּהִתְחַֽנְנוֹ אֵלֵינוּ, כִּֽי־יְחַנֵּן קוֹלוֹ, פירושם קרוב לענין תפלה ובקשה. כי פירוש חָנּוּנוּ אוֹתָם חנו אותנו מהם. ופירוש אֲשֶׁר־חָנַן אֱלֹהִים אֶת־עַבְדֶּֽךָ כלומר כי בהם בילדים חנן אלהים את עבדך, ופירוש וָֽאֶתְחַנַּן בקשתי מלפניו שיחנני. וכן בְּהִתְחַֽנְנוֹ אֵלֵינוּ. וכן אֵת כָּל־הַתְּפִלָּה וְהַתְּחִנָּה הַזֹּאת (מלכים א' ח, נד), מַפִּיל־אֲנִי תְחִנָּתִי לִפְנֵי הַמֶּלֶךְ (ירמיה לח, כו), והדומים להם וכולם נכנסים בענין אחד למבין. ופירוש מה נֵחַנְתְּ בבא לך חבלים, כלומר מה חן נשאר לך מכל אשר בנית וקנית בארזים בבא לך חבלים תוכן המלה מה נחננת ובא חסר על דרך השלם. וְיָֽצְאָה חִנָּם (שמות כא, יא), המ"ם נוספת כמ"ם רֵיקָם ופירושו ותצא בחן מאין כסף, כלומר כיון שיצאה מאין כסף כאילו יוצאת בחן שמצאה בעיני אדניה. וכן כל חנם שבמקרא יתפרש כמו חן.

חנה  
קִרְיַת חָנָה דָוִד (ישעיה כט, א) וְחָנִיתִי כַדּוּר עָלָיִךְ (שם כט, ג), וְחָנִיתִי לְבֵיתִי מִצָּבָה (זכריה ד, ח), וַיִּֽחַן־שָׁם יִשְׂרָאֵל (שמות יט, ב), פִּזַּר עַצְמוֹת חֹנָךְ (תהלים נג, ו), פירוש חונה עליך כמו בָּנַי יְצָאֻנִי (ירמיה י, כ), יצאו ממני, לֹא יְגֻרְךָ רָֽע (תהלים ה, ה), לא יגור עמך, הדומים להם. וַֽחֲנֵה עַל־הָעִיר וְלָכְדָהּ (שמואל ב' יב, כח), כולם פעלים עומדים. ופירוש וְחָנִיתִי כַדּוּר עָלָיִךְ וחניתי בכדור. ופירוש וְחָנִיתִי לְבֵיתִי מִצָּבָה אני אחנה בביתי ולא פחדו מִצָּבָה שיחנה עליהם. ויתכן להיות וְחָנִיתִי כַדּוּר עָלָיִךְ, וְחָנִיתִי לְבֵיתִי מִצָּבָה, פעלים יוצאים. והשם מחנה מצא בלשון זכר ובלשון נקבה. בלשון זכר וְהָיָה הַמַּֽחֲנֶה הַנִּשְׁאָר (בראשית לב, ט), ובלשון נקבה אִם־תַּֽחֲנֶה עָלַי מַֽחֲנֶה (תהלים כז, ג), הַמַּֽחֲנֶה הָאַחַת (בראשית לב, ט). והקבוץ בלשון זכרים הַֽבְּמַֽחֲנִים אִם בְּמִבְצָרִֽים (במדבר יג, יט), וַיָּשֹׁסּוּ אֶת־מַֽחֲנֵיהֶֽם (שמואל א' יז, נג), וַיִּקְבְּצוּ פְלִשְׁתִּים אֶת־כָּל־מַֽחֲנֵיהֶם אֲפֵקָה (שם א' כט, א). וַיִּקְרָא שֵׁם־הַמָּקוֹם הַהוּא מַֽחֲנָֽיִם (בראשית לב, ג), שני מחנים. וקרא שם המקום כן על מחנהו שהיה עם לבן ועל מחנה אלהים שראה אחר כן. והקבוץ בלשון נקבה לִשְׁנֵי מַֽחֲנֽוֹת (שם לב, יא), מִמַּֽחֲנוֹת פְּלִשְׁתִּים (שמואל א' יז, ד). ומשקל אחר תַּֽחֲנוּת בפלס תַּרְבּוּת, אֶל־מְקוֹם פְּלֹנִי אַלְמֹנִי תַּֽחֲנֹתִֽי (מלכים ב' ו, ח). והשורק והחלם אחדים. ומהשרש הזה והענין הזה אֶל־בֵּית הַבּוֹר וְאֶל־הַֽחֲנֻיוֹת (ירמיה לז, טז), והלשון הזה ידוע בדברי רבותינו ז"ל (פסחים לא, ע"ב), חנות של ישראל ומלאי של ישראל. ונקרא כן לפי שחונים שם האכסנאים. ואפשר שיהיה מן השרש הזה הִנֵּה הֽחֲנִית [חֲֽנִית] הַמֶּלֶךְ וְיַֽעֲבֹר אֶחָד מֵֽהַנְּעָרִים וְיִקָּחֶֽהָ (שמואל א' כו, כב), וַתֵּצֵא הַֽחֲנִית מֵאַֽחֲרָיו וַיִּפָּל־שָׁם (שם ב, כג), וְלַהֶבֶת חֲנִיתוֹ (שם א' יז, ז), נִשְׁעָן עַל־חֲנִיתוֹ (שם ב' א, ו). והקבוץ בלשון זכר אֶת־הַֽחֲנִיתִים וְאֶת־הַמָּגִנּוֹת (דברי הימים ב' כג, ט). ובלשון נקבות וַֽחֲנִיתֽוֹתֵיהֶם לְמַזְמֵרוֹת (ישעיה ב, ד).

חנט  
הַתְּאֵנָה חָֽנְטָה פַגֶּיהָ (שיר השירים ב, יג), יציאת הפירות והראותם טרם גמר בישולם תקרא חנטה. וכן בדברי רבותינו ז"ל (ראש השנה טו, ע"ב), אילן שחנטו פירותיו קודם חמשה עשר בשבט מתעשר לשנה שעברה. וענין אחר וַיַּֽחַנְטוּ הָרֹֽפְאִים (בראשית נ, ב), לַֽחֲנֹט אֶת־אָבִיו (שם), יְמֵי הַֽחֲנֻטִים (שם נ, ג), הוא ענין מעשה סמים שעושין למת כדי שיעמוד בשרו ימים רבים שלא ירקב ושלא יסרח. ומן השרש הזה וְהַֽחִטָּה וְהַכֻּסֶּמֶת (שמות ט, לב), חִטִּים וּשְׂעֹרִים (ירמיה מא, ח), כי הדגש להבלעת הנו"ן וכן מצאנו בלשון ארמית חנטין. 

חנך  
חֲנֹךְ לַנַּעַר עַל־פִּי דַרְכּוֹ (משלי כב, ו), התחיל ללמדהו מקטנותו על דרכו כלומר מעט מעט שיוכל לסבול. וכן בדברי רבותינו ז"ל (חגיגה ד, ע"א), משהגיע לחינוך מצוה, כלומר התחלת חיוב ועל המצות. וכן אמרו (יומא פב, ע"א), אבל מחנכין אותן לשעות, כלומר מתחילין להם ומרגילין אותן להתענוה מעט מעט. ורבי יונה הביא בענין אחר אֲשֶׁר בָּנָה בַֽיִת־חָדָשׁ וְלֹא חֲנָכוֹ (דברים כ, ה), וַֽיַּחְנְכוּ אֶת־בֵּית י"י (מלכים א' ח, סג). והשם מִזְמוֹר שִׁיר חֲנֻכַּת הַבַּיִת (תהלים ל, א). ואינו לפי דעתי כי אם מהענין הזה כלומר התחלת האכילה בבית חדש יקרא חנוך כמו שיקרא התחלת הלמוד בנער. ומנהג הוא שעושין סעודה ושמחה באכילה הראשונה שיאכלו בבית חדש ולפיכך אמר ולא חֲנָכוֹ ילך וישוב לביתו. וַיָּרֶק אֶת־חֲנִיכָיו (בראשית יד, יד), הנערים שחנך אותם ולמד אותם.

חנף  
כִּֽי־גַם־נָבִיא גַם־כֹּהֵן חָנֵפוּ (ירמיה כג, יא), בצרי לגזרת פָּעֵל, וְהָאָרֶץ חָֽנְפָה תַּחַת יֹֽשְׁבֶיהָ (ישעיה כד, ה), הֲלוֹא חָנוֹף תֶּחֱנַף הָאָרֶץ (ירמיה ג, א). והיוצא וַתֶּחֱנַף אֶת־הָאָרֶץ (שם ג, ט). או פירושו עם הארץ. והשם לַֽעֲשׂוֹת חֹנֶף (ישעיה לב, ו). ומשקל אחר יָצְאָה חֲנֻפָּה (ירמיה כג, טו). והתאר כֻלּוֹ חָנֵף וּמֵרַע (ישעיה ט, טז). והפעל הכבד [הִפְעִיל] וְלֹא־תַֽחֲנִיפוּ אֶת־הָאָרֶץ (במדבר לה, לג), יַֽחֲנִיף בַּֽחֲלַקּוֹת (דניאל יא, לב), כלם ענין רשע ונשוא פנים.

חנק  
[נִפְעַל] וַיְצַו אֶל־בֵּיתוֹ וַיֵּֽחָנַק (שמואל ב' יז, כג). והפעל הכבד [פִּעֵל] וּמְחַנֵּק לְלִבְאֹתָיו (נחום ב, יג). והשם וַתִּבְחַר מַֽחֲנָק נַפְשִׁי (איוב ז, טו), ענינם ידוע בדברי רבותינו ז"ל (סנהדרין נב, ע"ב), שאמרו כל מיתה האמורה בתורה סתם אינה אלא חנק.

חסד  
עִם־חָסִיד תִּתְחַסָּד (שמואל ב' כב, כו). זֶה חַסְדְּךָ אֶת־רֵעֶךָ (שמואל ב' טז, יז), חֶסֶד וֶֽאֱמֶת (בראשית מז, כט), אָמַרְתִּי עוֹלָם חֶסֶד יִבָּנֶה (תהלים פט, ג), בשש נקדות, חַסְדָּם יַֽעֲזֹֽבוּ (יונה ב, ט), ענין החסד הוא הטוב והגמילות לפנים משורת הדין. וענין אחר חֶסֶד הוּא (ויקרא כ, יז), חרפו. פֶּֽן־יְחַסֶּדְךָ שֹׁמֵעַ (משלי כה, י), ישים דברך וחרפה ונבלה. ומפרשים פירשו מזה הענין חַסְדָּם יַֽעֲזֹֽבוּ. אבל אדוני אבי ז"ל פירשו מהענין הראשון והוא הנכון, וכך פירושו, משמרים הבלי שוא חַסְדָּם יעזובו אמר יונה כל אלו האנשים שהם מְשַׁמְּרִים הַבְלֵי־שָׁוְא חַסְדָּם יַֽעֲזֹֽבוּ, כלומר החסד והטוב שנדרו לעשות כמו שאמר וַיִּדְּרוּ נְדָרִֽים (יונה א, טז), יעזבו אותם אחר שנמלטו מן הרעה, וַֽאֲנִי בְּקוֹל תּוֹדָה אֶזְבְּחָה־לָּךְ אֲשֶׁר נָדַרְתִּי אֲשַׁלֵּמָה (שם ב, י). ושני הענינים האלו שהזכרנו בחסד הם ענין אחד, כי כמו שהחסד הוא תוספת הטוב ויתרון הגמול כן חֶסֶד הוא רצה לומר תוספת הזנות ויתרון הנבלה. וכן כתב רבי אברהם בן עזרא ז"ל. וְאֵת הַֽחֲסִידָה (ויקרא יא, יט), פירשו רבותינו ז"ל (חולין סג, ע"א), זו דיה לבנה, ולמה נקרא שמה חסידה? שעושה חסידות עם חברותיה, כלומר במזונותיה שמחלקת להם.

חסה  
וְחָסוּ בְּשֵׁם י"י (צפניה ג, יב), וְחֹסֶה בְמוֹתוֹ צַדִּֽיק (משלי יד, לב), אֶֽחֱסֶה בְסֵתֶר כְּנָפֶיךָ (תהלים סא, ה), בשוא לבדו, וּבְצֵֽל־כְּנָפֶיךָ אֶחְסֶה (שם נז, ב), בשוא וסגול. ומסורת אחר מצאתי וכל מַֽחֲסֶה, מַֽחֲסִי, לַֽחֲסוֹת רפין וסימנו בטחו לנו מציון במופת למחתה טוב טוב כנפיו וכל אֶחֱסֶה כותהון רפה בר מן חד וּבְצֵֽל־כְּנָפֶיךָ אֶחְסֶה, אם כן הוא הפך מה שכתבנו. וּבָהּ יֶחֱסוּ עֲנִיֵּי עַמּֽוֹ (ישעיה יד, לב), בְּצֵל כְּנָפֶיךָ יֶחֱסָיֽוּן (תהלים לו, ח), בשוא וסגול, וְאָמַר אֵי אֱלֹהֵימוֹ צוּר חָסָיוּ בֽוֹ (דברים לב, לז), בְךָ חָסָיָה נַפְשִׁי (תהלים נז, ב), בֹּאוּ חֲסוּ בְצִלִּי (שופטים ט, טו), וְיִשְׂמְחוּ כָל־חוֹסֵי בָךְ לְעוֹלָם יְרַנֵּנוּ (תהלים ה, יב), הַפְלֵה חֲסָדֶיךָ מוֹשִׁיעַ חוֹסִים (שם יז, ז). והשם וַֽי"י מַֽחֲסֶה לְעַמּוֹ (יואל ד, טז), מַחְסֶה מִזֶּרֶם צֵל מֵחֹרֶב (ישעיה כה, ד), סְלָעִים מַחְסֶה לַֽשְׁפַנִּֽים (תהלים קד, יח), בשוא לבדו, מַֽחֲסֶה וָעֹז (שם מו, ב), אֱלֹהִים מַֽחֲסֶה־לָּנוּ (שם סב, ט), בשוא ופתח. ומשקל אחר וְהֶֽחָסוּת בְּצֵל־מִצְרַיִם לִכְלִמָּֽה (ישעיה ל, ג), כלם ענין הסתופף אלבירגר בלע"ז. 

חסל  
כִּי יַחְסְלֶנּוּ הָֽאַרְבֶּֽה (דברים כח, לח), יכרתנו ויכלנו. ולפיכך נקרא מין ממיני הארבה המכלה ביותר חָסִיל, וְהֶֽחָסִיל וְהַגָּזָם (יואל ב, כה). וכן אמרו רבותינו ז"ל למה נקרא שמו חסיל? שהוא חוסל הכל, גובי דהוא גבי דינא דמריה. ומזה אמרו לכלות הדבר והשלמתו חסלת סדר פלוני או מסכת פלונית. 

חסם  
לֹֽא־תַחְסֹם שׁוֹר בְּדִישֽׁוֹ (דברים כה, ד), המחסום הוא הדבר שישימו בפי הבהמה שלא האכל ולא תשיך. אֶשְׁמְרָה לְפִי מַחְסוֹם (תהלים לט, ב), וְחֹסֶמֶת הִיא אֶת־הָעֹֽבְרִים (יחזקאל לט, יא), כלומר סותמת העוברים שלא יוכלו לעבור מרוב באשה וסרחונה. או העוברים יחסמו אפיהם בעברם ותהיה מלת חֹסֶמֶת עוברת לשלישי. 

חסן  
וְהָיָה הֶחָסֹן לִנְעֹרֶת (ישעיה א, לא), וְחָסֹן הוּא כָּֽאַלּוֹנִים (עמוס ב, ט), חזק ותקיף. ומשקל אחר מִֽי־כָֽמוֹךָ חֲסִין יָהּ (תהלים פט, ט), בפלס גְּבִיר שַׂמְתִּיו לָךְ (בראשית כז, לז). והשם כָּל־חֹסֶן הָעִיר (ירמיה כ, ה), חֹסֶן וִיקָר יִקָּחוּ (יחזקאל כב, כה), הוא האוצר המעולה ונקרא כן לפי שהוא חוזק האדם ותקפו. ומזה לֹא יֵֽאָצֵר וְלֹא יֵֽחָסֵן (ישעיה כג, יח), ותרגום נֶֽהֶרְסוּ מַמְּגֻרוֹת (יואל א, יז) אִתְפַּגָרוּ חִסָנַיָא.

חסר  
וְצַפַּחַת הַשֶּׁמֶן לֹא חָסֵר (מלכים א' יז, טז), בפלס כִּי לֹא חָמֵץ (שמות יב, לט), וְצַפַּחַת הַשֶּׁמֶן לֹא תֶחְסָר (מלכים א' יז, יד), י"י רֹעִי לֹא אֶחְסָֽר (תהלים כג, א), חָסַרְנוּ כֹל וּבַחֶרֶב וּבָֽרָעָב תָּֽמְנוּ (ירמיה מד, יח), לֹא חָסַרְתָּ דָּבָֽר (דברים ב, ז), שָׁרְרֵךְ אַגַּן הַסַּהַר אַל־יֶחְסַר הַמָּזֶג (שיר השירים ז, ג), לא תֶחְסַר כל בה (דברים ח, ט) אוּלַי יַחְסְרוּן חֲמִשִּׁים הַצַּדִּיקִם חֲמִשָּׁה (בראשית יח, כח) וַיַּחְסְרוּ הַמַּיִם (שם ח, ג), הָלוֹךְ וְחָסוֹר (שם ח, ה), כלם שהם מהבנין הקל הם בודדים ואין אחד מהם עובר כאשר כתב רבי יונה במקצתם. והשם אֵין מַחְסוֹר (שופטים יט, יט), דֵּי מַחְסֹרוֹ (דברים טו, ח), כָּל־מַחְסוֹרְךָ עָלָי (שופטים יט, כ). ומשקל אחר בְחֹסֶר כֹּל (דברים כח, מח). ומשקל אחר וְחֶסְרוֹן לֹֽא־יוּכַל לְהִמָּנֽוֹת (קהלת א, טו), ויתכן היותו תאר בשקל אֶביוֹן. ומשקל אחר בְּחֶסֶר וּבְכָפָן (איוב ל, ג), וְלֹֽא־יֵדַע כִּֽי־חֶסֶר יְבֹאֶֽנּוּ (משלי כח, כב), בשש נקדות. ומשקל אחר וֶֽאֱוִילִים בַּֽחֲסַר־לֵב יָמֽוּתוּ (משלי י, כא). והתאר כִּי מָה־אַתָּה חָסֵר (מלכים א' יא, כב), חֲסַר־לֵב (משלי ו, לב). והפעל הכבד [הִפְעִיל] והוא עובר וְהַמַּמְעִיט לֹא הֶחְסִיר (שמות טז, יח), ופירושו לא החסיר מדתו בלקטו מעט, כי כשיעור לקט כל אחר מהם וכן לֹא הֶעְדִּיף (שם) לא העדיף על מדתו. וּמַשְׁקֵה צָמֵא יַחְסִֽיר (ישעיה לב, ו). וכבד אחר [פִּעֵל] וַתְּחַסְּרֵהוּ מְּעַט מֵאֱלֹהִים (תהלים ח, ו), וּמְחַסֵּר אֶת־נַפְשִׁי מִטּוֹבָה (קהלת ד, ח), וכלם ענינם ידוע. 

חפף  
חֹפֵף עָלָיו כָּל־הַיּוֹם (דברים לג, יב), מסתיר ומכסה עליו. והשם כִּי עַל־כָּל־כָּבוֹד חֻפָּֽה (ישעיה ד, ה), יֹצֵא מֵחֻפָּתוֹ (תהלים יט, ו), וְכַלָּה מֵֽחֻפָּתָֽהּ (יואל ב, טז), מקום הסתרת הכלה עם החתן. ויתכן להיות מעניו זה לְחוֹף יַמִּים (בראשית מט, יג), לְחוֹף אֳנִיֹּת (שם), כלומר מקום שנסתרים בו הספינות מפני הרוחות והוא הנמל. או יהיה ענינו שפת ימים מדברי רבותינו ז"ל ממה שאמרו במשנה בנזיר (נזיר פרק ששי משנה ג, דף מב, ע"א), לא יחוף ראשו באדמה מפני שמשרת את השער. ועוד אמרו (נדה סח, ע"א), אשה חופפת ביום וטובלת בלילה והוא חכוך הראש וגרירתו פיינ"ר בלע"ז ולפיכך נקרא שפת הים חוף לפי שגוררין שם הספינות. ומן הענין הזה חַף אָֽנֹכִי וְלֹא עָוֹן לִֽי (איוב לג, ט), כלומר נגרד ומנוקה מעונות. 

חפה  
וְחָפוּ רֹאשָֽׁם (ירמיה יד, ג), וְרֹאשׁ לוֹ חָפוּי (שמואל ב' טו, ל). ואשר הוא פועל עומד וּפְנֵי הָמָן חָפֽוּ (אסתר ז, ח), כלומר נכבשו פניו בקרקע כי היה לו בשת מאשר אמר לו המלך. ויש מפרשים אותו פעל עובר כחבריו כלומר משרתי המלך כסו פניו כמנהג הנתלים שמכסים פניהם כי הרגישו המשרתים כי יצוה המלך לתלותו כי ראו כי כעס עליו מאד לפיכך אמר חרבונה גַּם הִנֵּה־הָעֵץ (שם ז, ט). והנפעל כַּנְפֵי יוֹנָה נֶחְפָּה בַכֶּסֶף (תהלים סח, יד). והפעל הכבד [פִּעֵל] חִפָּה עֵץ בְּרוֹשִׁים (דברי הימים ב' ג, ה), וַיְחַפֵּהוּ זָהָב טוֹב (שם), וַיְחַף אֶת־הַבַּיִת (שם ב' ג, ז), כלם ענין כסוי ותרגום וַיְכַס (שמות י, טו) וַחֲפָא, ומזה הענין והשרש וַיְחַפְּאוּ בְנֵֽי־יִשְׂרָאֵל (מלכים ב' יז, ט). והאל"ף תמורת למ"ד הפעל. ופירוש ויחפאו הסתירו היריעה מהבורא ואמרו כי מעשה בני אדם נעלמים מן הבורא ואינו יודע ואינו משיג מהם דבר, לפיכך וַיִּבְנוּ לָהֶם בָּמוֹת (שם), וכל ענין הפרשה כן. וכן אמר ישעיהו הנביא עליהם הוֹי הַמַּֽעֲמִיקִים מֵֽי"י לַסְתִּר עֵצָה וְהָיָה בְמַחְשָׁךְ מַֽעֲשֵׂיהֶם וַיֹּאמְרוּ מִי רֹאֵנוּ וּמִי יֹֽדְעֵֽנוּ (ישעיה כט, טו). וכן אמר הנביא עליהם כִּי אֹֽמְרִים אֵין י"י רֹאֶה אֹתָנוּ עָזַב י"י אֶת־הָאָֽרֶץ (יחזקאל ח, יב). וכן פירשו רבותינו ז"ל (בילקוט מלכים ב' יז, ט), וַיְחַפְּאוּ בְנֵֽי־יִשְׂרָאֵל מאי אמור? העמוד הזה אינו רואה ואינו שומע.

חפז  
בְּחָפְזָהּ לָנוּס (שמואל ב' ד, ד), אֲשֶֽׁר־הִשְׁלִיכוּ אֲרָם בְּהחָפְזָם [בְּחָפְזָם] (מלכים ב' ז, טו) אֲנִי אָמַרְתִּי בְחָפְזִי (תהלים קטז, יא), אַל־תִּֽירְאוּ וְאַֽל־תַּחְפְּזוּ (דברים כ, ג), הֵן יַֽעֲשֹׁק נָהָר לֹא יַחְפּוֹז (איוב מ, כג). והשם כִּי בְחִפָּזוֹן יָצָאתָ (דברים טז, ג), כִּי לֹא בְחִפָּזוֹן תֵּצֵאוּ (ישעיה נב, יב). והנפעל נֶחְפָּז לָלֶכֶת מִפְּנֵי שָׁאוּל (שמואל א' כג, כו), נִבְֽהֲלוּ נֶחְפָּֽזוּ (תהלים מח, ו), מִן־קוֹל רַֽעַמְךָ יֵחָפֵזֽוּן (שם קד, ז). ענין הכל נחיצה ומהירות ותנועה עם הפחד. 

חפן  
מִמְּלֹא חָפְנַיִם (קהלת ד, ו), מְלֹא חָפְנֵיכֶם פִּיחַ כִּבְשָׁן (שמות ט, ח), וּמְלֹא חָפְנָיו (ויקרא טז, יב), ידוע. 

חפץ  
כִּי חָפֵץ בְּבַֽת־יַֽעֲקֹב (בראשית לד, יט), לוּ חָפֵץ י"י לַהֲמִיתֵנוּ (שופטים יג, כג), וְהָיָה אִם־לֹא חָפַצְתָּ בָּהּ (דברים כא, יד), וְאִם־לֹא יַחְפֹּץ הָאִישׁ (שם כה, ז), הֶֽחָפֹץ אֶחְפֹּץ מוֹת רָשָׁע (יחזקאל יח, כג), עַד שֶׁתֶּחְפָּֽץ (שיר השירים ב, ז), לֹא בִגְבוּרַת הַסּוּס יֶחְפָּץ (תהלים קמז, י). והתאר אִם־חָפֵץ בָּנוּ י"י (במדבר יד, ח), כִּֽי־חָפֵץ י"י לַֽהֲמִיתָֽם (שמואל א' ב, כה). והשם הֵן בְּיוֹם צֹֽמְכֶם תִּמְצְאוּ־חֵפֶץ (ישעיה נח, ג), הַחֵפֶץ לַֽי"י (שמואל א' טו, כב), בחמש נקדות, כִּי אִם־בְּתוֹרַת י"י חֶפְצוֹ (תהלים א, ב), וְכָל־חֲפָצֶיךָ לֹא יִֽשְׁווּ־בָֽהּ (משלי ג, טו), דְּרוּשִׁים לְכָל־חֶפְצֵיהֶֽם (תהלים קיא, כ). והנכון כי דְּרוּשִׁים לְכָל־חֶפְצֵיהֶֽם תאר בפלס זִקְנֵיהֶם כלומר לכל החפצים בהם הם דרושים. אך יַחְפֹּץ זְנָבוֹ כְמוֹ־אָרֶז (איוב מ, יז), פירשו בו ענין תנועה בחלוף צד"י בזי"ן כי הם ממוצא אחר והוא כמו הֵן יַֽעֲשֹׁק נָהָר לֹא יַחְפּוֹז (שם מ, כג), לשון תנועה במהירות, ופירוש כמו אָרֶז זנבו שהוא גדול כמו ארז יניעהו במהירות. 

חפר   
כִּי חָפַרְתִּי אֶת־הַבְּאֵר הַזֹּֽאת (בראשית כא, ל), חֲפָרוּהָ שָׂרִים (במדבר כא, יח), חֹפֵר גּוּמָּץ (קהלת י, ח), וְחָֽפַרְתָּ לָבֶטַח תִּשְׁכָּֽב (איוב יא, יח), כלומר תחפור בלבד סביב בניניך ולא תצטרך לעשות חומה סביבותם או להגביה אותם כי לבטח תשכב. ויש מפרשים כאילו חפרת סביבותיך כן תשכב לבטח. וענין קרוב לזה כִּי לַחְפֹּר אֶת־כָּל־הָאָרֶץ בָּֽאוּ (יהושע ב, ב), מִשָּׁם חָפַר אֹכֶל (איוב לט, כט), וַיַּחְפְּרֻהוּ מִמַּטְמוֹנִֽים (שם ג, כא), ענין חפוש ובקשה כי המחפש הדבר כמו חופר. לַחְפֹּר פֵּרוֹת (ישעיה ב, כ), שם עוף. ופירש רבי יונה כי נקרא כן לרוב נקרו הפירות. ונכון הוא כמו שאמר וְלָֽעֲטַלֵּפִֽים (שם) שהיו עושין צורת עופות ועטלפים להשתחוות להם. וכן תרגם יונתן לְמִסְגֵיד לְטַעֲוָתָא וּלְצַלְמָנַיָא. ויתכן לפרש בו ענין שתי מלות ויהיה פירושו מענין חפירה כלומר לחפור חפירות. וכן מצאנו בדברי רבותינו ז"ל בלשון הזה בענין חפירה באמרם (בבא בתרא יא, ע"א) פירא דסולפי, פירוש חפירה שעושין שמשליכין בה גרעיני התמרים. וכן לשון המקרא הוא מן פּוֹר הִתְפּֽוֹרְרָה אֶרֶץ (ישעיה כד, יט). ופירוש הפסוק ישליך האדם את אלילי זהבו ויבזה הכל לרוב הצרה או מפני שלא הושיעו לו ויבא לחפור חפירות להטמן שם כמו שעושין העטלפים שמסתתרין ביום בחורין. וכן אמר אחריו לָבוֹא בְּנִקְרוֹת הַצֻּרִים (שם ב, כא). וענין אחר וְחָֽפְרָה הַלְּבָנָה (שם כד, כג), בְּעֹד יוֹמָם בּוֹשָׁה וְחָפֵרָה (ירמיה טו, ט), וּבֹשׁוּ הַֽחֹזִים וְחָֽפְרוּ הַקֹּסְמִים (מיכה ג, ז), וְתַחְפְּרוּ מֵהַגַּנּוֹת (ישעיה א, כט), וּפְנֵיהֶם אַל־יֶחְפָּֽרוּ (תהלים לד, ו). והפעל הכבד [הִפְעִיל] והוא עומד וְאַל־תִּכָּֽלְמִי כִּי לֹא תַחְפִּירִי (ישעיה נד, ד), הֶחְפִּיר לְבָנוֹן (שם לג, ט), על דרך משל כמו הַגֶּפֶן הוֹבִישָׁה (יואל א, יב). ואשר הוא יוצא בֵּן מֵבִישׁ וּמַחְפִּֽיר (משלי יט, כו), וְרָשָׁע יַבְאִישׁ וְיַחְפִּֽיר (שם יג, ה), כלם ענין בשת. 

חפשׁ  
וְעֶבֶד חָפְשִׁי מֵֽאֲדֹנָֽיו (איוב ג, יט), בַּמֵּתִים חָפְשִׁי (תהלים פח, ו), פירושו חפשי מעמל העולם כמו שאמר ושם ינוחו יגיעי כח. וכן וְעֶבֶד חָפְשִׁי מֵֽאֲדֹנָֽיו. הָֽעִבְרִי וְהָֽעִבְרִיָּה חָפְשִׁים (ירמיה לד, ט). ופירוש יֵצֵא לַֽחָפְשִׁי (שמות כא, ב), יצא למקום שיהיה חפשי, כלומר שיצא מבית אדניו אל ביתו. ויש מפרשים כי היו"ד נוסף והוא כמו לחופש. ואחרים אמרו כי הלמ"ד נוסף. ושלא נזכר פועלו מהדגוש ממנו [פֻּעַל] כִּי־לֹא חֻפָּֽשָׁה (ויקרא יט, כ). והשם אוֹ חֻפְשָׁה לֹא נִתַּן־לָהּ (שם), בפלס טֻמְאָה. ואפשר שתהיה הה"א כנוי הנקבה, ואף על פי שהיא רפה דהנה כתבנו כמהו רבים בחלק הדקדוק, ויהיה חֻפְשָׁה מחובר מן חֹפֶשׁ כמו מְלֹא קֻמְצוֹ (ויקרא ה, יב) מן קֹמֶץ, ומן גֹּדֶל, כְּרֹב גֻּדְּלֽוֹ (תהלים קנ, ב). בְבִגְדֵי־חֹפֶשׁ לְרִכְבָּֽה (יחזקאל כז, כ), כלומר בגדים יקרים הראוים לחפשי ובן חורין. בְּבֵית הַֽחָפְשִׁית (מלכים ב' טו, ה), נקרא כן בעבור התבודדו שם מבני אדם וכאילו חפשי מחברתם. ופירש בו רבי יונה פירוש אחר בית קטן מלשון ערבי שקורין לבית קטן חפשי. ובתלמוד ירושלמי (כתובות לד, ע"א) עשה לו בית בבית הקברות כמה דאת אמר בַּמֵּתִים חָפְשִׁי [בלע"ז פרנק"ו]. 

חפשֹ   
חֹפֵשׂ כָּל־חַדְרֵי־בָֽטֶן (משלי כ, כז), וְֽכַמַּטְמוֹנִים תַּחְפְּשֶֽׂנָּה (שם ב, ד). והנפעל אֵיךְ נֶחְפְּשׂוּ עֵשָׂו (עבדיה ו). והכבד [פִּעֵל] וַיְחַפֵּשׂ בַּגָּדוֹל הֵחֵל (בראשית מד, יב), וְחִפַּשְׂתִּי אֹתוֹ בְּכֹל אַלְפֵי יְהוּדָֽה (שמואל א' כג, כג), עִם־לְבָבִי אָשִׂיחָה וַיְחַפֵּשׂ רוּחִֽי (תהלים עז, ז), פירוש אם אשיחה עם לבבי הוא יחפש רוחי וידע מחשבתי. תַּמְנוּ חֵפֶשׂ מְחֻפָּשׂ (שם סד, ז). ושלא נזכר פועלו ממנו [פֻּעַל] וּבְקוּם רְשָׁעִים יְחֻפַּשׂ אָדָֽם (משלי כח, יב). והשם חֵפֶשׂ מְחֻפָּשׂ (תהלים סד, ז), והוא בחמש נקדות ענין החפוש ידוע כענין חקירה. וההתפעל בענין חליפות והשתנות הצעיף או הכסות באחר וַיִּתְחַפֵּשׂ בָּֽאֲפֵר (מלכים א' כ, לח), הִתְחַפֵּשׂ וָבֹא בַמִּלְחָמָה (שם כב, ל). והוא מקור ופירושו אמר מלך ישראל להתחפש ולבא במלחמה כאילו אמר אתחפש ואבוא במלחמה ואתה לבש בגדיך כי אינך צריך להתחפש. ואדוני אבי ז"ל פירוש צווי, אמר מלך ישראל ליהושפט הסר מעליך בגדי מלכות והכנס במלחמה, ודעתו ששניהם יתחפשו. ענהו יהושפט, ואתה לבש בגדיך אם אני אתחפש כי אחד ממנו יכנס בהוד מלכות ולא קבל ממנו מלך ישראל ויתחפש וכאשר ראה יהושפט כן לא הסיר מעליו בגדי מלכות ועל זה חשבו שרי הרכב כי מלך ישראל הוא עד שזעק והכירו קולו. בְּרָב־כֹּחַ יִתְחַפֵּשׂ לְבוּשִׁי (איוב ל, יח), וַיִּתְחַפֵּשׂ שָׁאוּל וַיִּלְבַּשׁ בְּגָדִים אֲחֵרִים (שמואל ב' כח, ח), וַיִּתְחַפֵּשׂ מֶלֶךְ יִשְׂרָאֵל (מלכים א' כב, ל). 

חצץ  
חֵץ שָׁוחֻט [שָׁחוּט] לְשׁוֹנָם (ירמיה ט, ז), כְּחִצִּים בְּיַד־גִּבּוֹר (תהלים קכז, ד). הדגש לחסרון אות הכפל וענינם ידוע. הֲלוֹא הַֽחֵצִי מִמְּךָ וָהָֽלְאָה (שמואל א' כ, לז), היו"ד נוסף, והיתה הצד"י ראויה להדגש ובא הנח תמורתו. וכמוהו וְאֵין קֵצֶה לְמַרְכְּבֹתָֽיו (ישעיה ב, ז) שהוא כמו קֵץ והה"א נוספת והנח תמורת הדגש כי שרש קֵץ, קָצַץ. והפעל ממנו [פִּעֵל] מִקּוֹל מְחַֽצְצִים (שופטים ה, יא), רוצה לומר יורי החצים. ובשרש הזה מענין חצי שהוא משרש חָצָה, וּמִסְפַּר חֳדָשָׁיו חֻצָּֽצוּ (איוב כא, כא) [פֻּעַל]. ואפשר שנקרא החץ מענין הזה לפי שהוא חוצה הדבר וחותך אותו. וַיַּגְרֵס בֶּֽחָצָץ שִׁנָּי (איכה ג, טז), יִמָּֽלֵא־פִיהוּ חָצָֽץ (משלי כ, יז). נקראו כן האבנים הקטנים עד מאד כמו החול כאילו הם חתיכות גדולות. אַף־חֲצָצֶיךָ יִתְהַלָּֽכוּ (תהלים עז, יח), הם הברקים או אבני הברק וקראם כן לפי שהם משברים ומחתכים העשבים והאילנות. וַיֵּצֵא חֹצֵץ כֻּלּֽוֹ (משלי ל, כז), יש מפרשים אותו מאוסף. והנכון שהוא מהענין הזה שפירשנו מענין חתיכה ויהיה חוצץ פעל קל. או שם תאר רוצה לומר אף על פי שאין לו מלך יצא כולו ביחד וכורת העשבים והאילנות להשחית.

חצב  
וְגַם־יֶקֶב חָצֵב בּוֹ (ישעיה ה, ב), פעל עבר. עַל־כֵּן חָצַבְתִּי בַּנְּבִיאִים (הושע ו, ה), על דרך משל לרוב דבורו בהם כאילו מכתת אותם בדבריו. קֽוֹל־י"י חֹצֵב לַֽהֲבוֹת אֵֽשׁ (תהלים כט, ז), וּבֹרֹת חֲצוּבִים (דברים ו, יא), כִּֽי־חָצַבְתָּ לְּךָ פֹּה קָבֶר (ישעיה כב, טז), עַל הַחֹצֵב בּוֹ (שם י, טו), חֹֽצְבִי מָרוֹם קִבְרוֹ (שם כב, טז), היו"ד נוספת וכבר כתבנו הדומים לו בחלק הדקדוק. תַּחְצֹב נְחֽשֶׁת (דברים ח, ט). והנפעל לָעַד בַּצּוּר יֵחָֽצְבֽוּן (איוב יט, כד), ושלא נזכר פועלו מהכבד הדגוש [פֻּעַל] הַבִּיטוּ אֶל־צוּר חֻצַּבְתֶּם (ישעיה נא, א). והפעל הכבד [הִפְעִיל] הַמַּחְצֶבֶת רַהַב (שם נא, ט). והשם וְאַבְנֵי מַחְצֵב (מלכים ב' יג, יג), ענין הכל הכריתה כענין פסילה.

חצה   
אֲשֶׁר חָצָה מֹשֶׁה (במדבר לא, מב), וְחָצִיתָ אֶת־הַמַּלְקוֹחַ (שם לא, כז), עַד־צַוָּאר יֶֽחֱצֶה (ישעיה ל, כח) כלומר יחלק הגוף, כי עד צואר יהיה מכוסה באותם המים ומן הצואר ולמעלה יהיה מגולה כמו שאמר עַד־צַוָּאר יַגִּיעַ (שם), והוא משל על שחתת מלך אשור כל הארץ עד שתהיה קרובה להיות נשחתת כולה כמו הבא עד צוארו במים שהוא קרוב להיות טובע. וזה שאמר עַד־צַוָּאר יֶֽחֱצֶה מדבר על המכה שהכה מלאך י"י במחנה אשור. לֹא־יֶחֱצוּ יְמֵיהֶם (תהלים נה, כד), פירוש לא יגיע עד חצי ימיהם. יֶחֱצוּהוּ בֵּין כְּנַֽעֲנִֽים (איוב מ, ל), וְחָצוּ אֶת־כַּסְפּוֹ (שמות לא, כה), וַיַּחַץ אֶת־הַיְלָדִים (בראשית לג, א). והשם וַתְּהִי הַֽמֶּֽחֱצָה חֵלֶק הַיֹּֽצְאִים (במדבר לא, לו), וַתְּהִי מֶֽחֱצַת הָֽעֵדָה (שם לא, לד). ומשקל אחר מַֽחֲצִיתָהּ בַּבֹּקֶר (ויקרא ו, יג). ומשקל אחר אַמָּתַיִם וָחֵצִי (שמות כה, י). ובסמוך חֲצִי הַיְרִיעָה (שם כו, יב). וכבר בא כן מבלי סמיכות וּתְנוּ אֶת־הַֽחֲצִי לְאַחַת (מלכים א' ג, כה). וכבר כתבנו דקדוקו עוד בחלק הדקדוק. ומשקל אחר חֲצוֹת־לַיְלָה (תהלים קיט, סב). והנפעל וְתֵחָץ לְאַרְבַּע רוּחוֹת הַשָּׁמָיִם (דניאל יא, ד), וַיֵּֽחָצוּ הֵנָּה וָהֵנָּה (מלכים ב' ב, יד), כלם ענין חלוקה, בין שיהיו החלקים בשוה או בלא שוה.

חצן  
וְהֵבִיאוּ בָנַיִךְ בְּחֹצֶן (ישעיה מט, כב), חָצְנִי נָעַרְתִּי (נחמיה ה, יג). ומשקל אחר וְחִצְנוֹ מְעַמֵּֽר (תהלים קכט, ז), ענינם זרוע. ויש מפרשים כנף הבגד פאלד"א בלע"ז.

חצר 
 וַיְהִי כְאֶחָד לַֽמְחַצְּצרִים [לַֽמְחַצְּרִים] וְלַֽמְשֹֽׁרֲרִים [הִפְעִיל] (דברי הימים ב' ה, יג). וכבד אחר [פִּעֵל] מַחְצְרִרים [מַחְצְרִים] בַּֽחֲצֹֽצְרֽוֹת (שם ה, יב), משפטו מַֽחֲצִירִים ענינם תוקעין בחצוצרות כי הצד"י כפולה בחצוצרות. וכן הצדי לַֽמְחַצְּצרִים ובמחצצרים. ואיננה נקראת השניה ואף על פי שהיא כתובה בשֹי"ן יִשָֹּשֹכָר השנית. אֶת־הֶֽחָצֵר הַפְּנִימִֽית (יחזקאל י, ג), הֶֽחָצֵר הַחִֽיצֹנָה (שם י, ה) רובם בלשון נקבה. וימצאו בלשון זכר לִפְנֵי הֶֽחָצֵר הַפְּנִימִי (יחזקאל מ, יט), בְּלִשְׁכַּת גְּמַרְיָהוּ בֶן־שָׁפָן הַסֹּפֵר בֶּֽחָצֵר הָעֶלְיוֹן (ירמיה לו, י), אֵת קַלְעֵי הֶֽחָצֵר אֶת־עַמֻּדָיו (שמות לה, יז). וַיָּבֹאוּ אֶל־הַמֶּלֶךְ חָצֵרָה (ירמיה לו, כ), מלעיל כי הה"א נוספת. והקבוץ רְמֹס חֲצֵרָֽי (ישעיה א, יב). ובלשון נקבות מִן־הַבָּתִּים מִן־הַֽחֲצֵרֹת (שמות ח, ט), הֽוּא־יִבְנֶה בֵיתִי וַֽחֲצֵֽרוֹתָי (דברי הימים א' כח, ו), בְּחַצְרוֹת בֵּית י"י (תהלים קטז, יט). ומשקל אחר וְהָֽיְתָה נְוֵה תַנִּים חָצִיר לִבְנוֹת יַֽעֲנָֽה (ישעיה לד, יג), חָצִיר לְקָנֶה וָגֹֽמֶא (שם לה, ז), שניהם ענינם כמו חצר והוא ידוע. וּבָתֵּי הַֽחֲצֵרִים (ויקרא כה, לא), בְּחַצְרֵיהֶם וּבְטִֽירֹתָם (בראשית כה, טז), חֲצֵרִים תֵּשֵׁב קֵדָר (ישעיה מב, יא), כל אלו והדומים להם הם הכפרים והפרזות שאינם מוקפות חומה שהם כמו חצר. וענין אחר אוּלַי נִמְצָא חָצִיר (מלכים א' יח, ה), וְצָֽמְחוּ בְּבֵין חָצִיר כַּֽעֲרָבִים עַל־יִבְלֵי־מָֽיִם (ישעיה מד, ד), חָצִיר כַּבָּקָר יֹאכֵֽל (איוב מ, טו), מַצְמִיחַ חָצִיר לַבְּהֵמָה (תהלים  קד, יד), כַּֽחֲצִיר גַּגּוֹת (תהלים קכט, ו), ענינם עשב. ורבי יונה פירש וצמחו בבין חָצִיר מענין הראשון כמו חָצֵר. וְאֶת־הֶֽחָצִיר וְאֶת־הַבְּצָלִים (במדבר יא, ה), הוא הנקרא בלשון רבותינו ז"ל (ברכות ט, ע"ב) כרתי. וכן תרגום יונתן וכרתי בָּצְלַיָא. והוא שקורין לו בלע"ז פורי"ש.

חקק  
הוֹי הַחֹֽקְקִים חִקְקֵי־אָוֶן (ישעיה י, א), חֹֽקְקִי בַסֶּלַע מִשְׁכָּן לֽוֹ (שם כב, טז), היו"ד נוספת וכן יו"ד חֹֽצְבִי (שם). וכבר כתבנו הדומים להם בחלק הדקדוק. חֲקֻקִים בַּשָּׁשַֽׁר (יחזקאל כג, יד), וְחַקּוֹתָ עָלֶיהָ עִיר (שם ד, א), בְּחוּקוֹ חוּג עַל־פְּנֵי תְהֽוֹם (משלי ח, כז), בְּחוּקוֹ מוֹסְדֵי אָֽרֶץ (שם ח, כט). ונרפו שניהם להקל, עַל־לוּחַ אִתָּם וְעַל־סֵפֶר חֻקָּהּ (ישעיה ל, ח), הה"א במפיק ענינו חקוק אותה. ושלא נזכר פעלו [הָפְעַל] בַּסֵּפֶר וְיֻחָֽקוּ (איוב יט, כג), ונרפה להקל. והפעול מהדגוש [פֻּעַל] וְיִשְׁכַּח מְחֻקָּק (משלי לא, ה). ובנין פועל בִּמְחֹקֵק בְּמִשְׁעֲנֹתָם (במדבר כא, יח), וּמְחֹקֵק מִבֵּין רַגְלָיו (בראשית מט, י), חֶלְקַת מְחֹקֵק (דברים לג, כא), יָֽרְדוּ מְחֹקְקִים (שופטים ה, יד), כלם ענין כתיבת. ופירוש וּמְחֹקֵק מִבֵּין רַגְלָיו כי דרך המושל להיות סופר יושב לרגליו. ופירוש חֶלְקַת מְחֹקֵק כדעת התרגום. והשם חִקְקֵי־אָוֶן (ישעיה י, א), חִקְקֵי־לֵֽב (שופטים ה, טו), פירוש שהלב חוקק וחושב עליהם איך לא באו למלחמה. ולפי שנתן ליכתב משפט האדם שיש לו עם חברו ומה שראוי לו ליקח ממנו נקרא חֹק, כִּֽי־חָקְךָ וְחָק־בָּנֶיךָ נִתְּנוּ (ויקרא י, יג), כִּי חֹק לַכֹּֽהֲנִים מֵאֵת פַּרְעֹה (בראשית מז, כב), הַטְרִיפֵנִי לֶחֶם חֻקִּֽי (משלי ל, ח), כִּי יַשְׁלִים חֻקִּי (איוב כג, ד), המכות והנגעים המכאיבים אותי תמיד בכל יום כאילו הם לי לחק. מֵחֻקִּי צָפַנְתִּי אִמְרֵי־פִֽיו (שם כג, יב), ממנהגי היו לצפון בלבי אמרי פיו. לִבְלִי־חֹק (ישעיה ה, יד), הפך המשפט והמנהג. ובה"א הנקבה חֻקָּה אַחַת לָכֶם (במדבר טו, טו), זֹאת חֻקַּת הַתּוֹרָה (שם יט, ב). והקבוץ חֻקּוֹת עוֹלָם תָּמִֽיד (יחזקאל מו, יד), וְאֶת־חֻקֹּתַי תִּשְׁמְרוּ (ויקרא יח, ד). ויתכן לפרש מזה וּמְחֹקֵק מִבֵּין רַגְלָיו, חֶלְקַת מְחֹקֵק, והוא המושל ונקרא כן כי הוא משים החקים בארצו. ופירוש וּמְחֹקֵק מִבֵּין רַגְלָיו שלא יסור מושל מזרעו, וּמִבֵּין רַגְלָיו כמו הַיּוֹצֵת מִבֵּין רַגְלֶיהָ (דברים כח, נז), ופירוש חלקת מחוקק תחלת הפסוק וירא ראשית לו, פירוש ראה ובחר בתחלה לעצמו לקחת חלקו מעבר לירדן כי ראה כי שם חלק מלכים ומושלים בתים ספונים וטובים. וכן י"י מְחֹֽקְקֵנוּ (ישעיה לג, כב), שנתן לנו החקים. 

חקה  
מְחֻקֶּה עַל־הַקִּיר סָבִיב (יחזקאל ח, י), מְיֻשָּׁר עַל־הַמְּחֻקֶּֽה (מלכים א' ו, לה) וההתפעל עַל־שָׁרְשֵׁי רַגְלַי תִּתְחַקֶּֽה (איוב יג, כז). והוא מענין חָקַק. 

חקר  
וְדָֽרַשְׁתָּ וְחָֽקַרְתָּ וְשָֽׁאַלְתָּ (דברים יג, טו) חֲקַרְתַּנִי וַתֵּדָֽע (תהלים קלט, א), הֲלֹא אֱלֹהִים יַֽחֲקָר־זֹאת (שם מד, כב), כִּי־אֶחְקֹר אֶת־אָבִי (שמואל א' כ, יב). חָקְרֵנִי אֵל וְדַע לְבָבִי (תהלים קלט, כג), לְכוּ חִקְרוּ אֶת־הָאָרֶץ (שופטים יח, ב). והנפעל לֹא נֶחְקַר מִשְׁקַל הַנְּחֹֽשֶׁת (מלכים א' ז, מז), כִּי לֹא יֵֽחָקֵר כִּי רַבּוּ מֵֽאַרְבֶּה (ירמיה מו, כג). והכבד [פִּעֵל] אזן וְחִקֵּר תִּקֵּן מְשָׁלִים (קהלת יב, ט). והשם אֵין חֵקֶר לִתְבוּנָתֽוֹ (ישעיה מ, כח), הַחֵקֶר אֱלוֹהַּ תִּמְצָא (איוב יא, ז), בחמש נקודות. גְּדוֹלִים חִקְרֵי־לֵֽב (שופטים ה, טז), פירוש שהלב חופש וחוקר עליהם הרבה איך נפלנו ולא באו למלחמה. ורבי יונה פירוש תאר על משקל יִרְאֵי אלהים, והענין שלבותם מגיעים לתכלית מחקר הגדולה והשררה. ובתוספת מ"ם אֲשֶׁר בְּיָדוֹ מֶחְקְרֵי־אָרֶץ (תהלים צה, ד), בסגול המ"ם ענינו רוב החיפוש. 

חרר  
וְעַצְמִי־חָרָה מִנִּי־חֹֽרֶב (איוב ל, ל), וְחָרָה נְחֻשְׁתָּהּ (יחזקאל כד, יא), עַל־כֵּן חָרוּ ישְׁבֵי אֶרֶץ (ישעיה כד, ו). והנפעל נָחַר מַפֻּחַ מֵאֵשׁתַּם [מֵאֵשׁ תַּם] (ירמיה ו, כט), אַף כִּי־אֵשׁ אֲכָלַתְהוּ וַיֵּחָר (יחזקאל טו, ה), וְהָֽעֲצָמוֹת יֵחָֽרוּ (שם כד, י), אֵת שְׁנֵי קְצוֹתָיו אָכְלָה הָאֵשׁ וְתוֹכוֹ נָחָר (שם טו, ד), קמץ לפי שהוא בינוני, ואם הוא עבר הוא קמץ מפני הזקף. ובחירק הנו"ן נִחַר גְּרוֹנִי (תהלים סט, ד), וְעַצְמוֹתַי כְּמוֹקֵד נִחָֽרוּ (שם קב, ד), ופירוש נָחַר מפוח מאש אמר שהמפוח שהוא הכלי שנופחין בו האש נדלק ונשרף מרוב התמדתו באש והעופרת תם והוא שמשימין הצורפין עם הכסף בצרפו כדי שלא יכלה האש הכסף, ואומר כי המפוח נשרף מרב נפחו באש והעופרת תם ועדיין רעים לא נתקו. והוא משל על ישראל שידבר הנביא אליהם הַשְׁכֵּם וְהַֽעֲרֵב כאילו נשרף מרוב דברו אליהם, כלומר נחר גרונו בקראו אליהם תמיד וכן אמר במקום אחר עַל־כֵּן חָצַבְתִּי בַּנְּבִיאִים הֲרַגְתִּים בְּאִמְרֵי־פִי (הושע ו, ה), ועם כל זה לא יוסרו ולא יאמינו לקול הנביא. והשם וְשָׁכַן חֲרֵרִים בַּמִּדְבָּר (ירמיה יז, ו), ענין השריפה וההדלקה מרוב החמימות. והאחר מן חררים חָרֵר או חֲרָרָה. ומזה אמרו לעוגה הנאפת על הגחלים חֲרָרָה באמרם (שבת פרק א, משנה י) ולא חררה על גבי גחלים וזולתו לפי שנשרפו פניה נקראת כן. ובתלמוד ירושלמי מפרש מוח סַלֵּי חֹרִי (בראשית מ, טז), רצונו לומר שהיו הסלים מלאים חררות. ומן הענין הזה והשרש הזה בהכפל הפ"א לְחַרְחַר־רִֽיב (משלי כו, כא), כלומר להדליק הריב ולהבעירו. והוא מקור מן הדגוש ופתח החי"ת האחרונה מקום צירי. ומזה עוד וּבַֽחַרְחֻר וּבַחֶרֶב (דברים כח, כב). והוא חולי השורף מרוב חמימות.
 

חרב  
חָֽרְבוּ פְּנֵי הָֽאֲדָמָֽה (בראשית ח, יג), וְנָהָר יֶחֱרַב וְיָבֵֽשׁ (ישעיה יט, ה), הָאֹמֵר לַצּוּלָה חֳרָבִי (שם מד, כו), וְשַֽׂעֲרוּ חָרְבוּ מְאֹד (ירמיה ב, יב), החי"ת תקרא בקמץ חטף והוא צווי כמו שֹׁמּוּ, וְשַֽׂעֲרוּ (שם). וכתב רבי יונה כי אנשים היו קוראים אותו כמו חָֽרְבוּ פְּנֵי הָֽאֲדָמָֽה והיו מפרשים אותו גם כן צווי מן הדגש על משקל פָּֽרְקוּ נִזְמֵי הַזָּהָב (שמות לב, ב). והוא השיב אותם מפני המסורה שהוא על חָֽרְבוּ מאד לית רבותיה, ועל חָֽרְבוּ המים אומר המסורת שהם שנים ובפסוק. ושלא נזכר פועלו [פֻּעַל] אֲשֶׁר לֹא־חֹרָבוּ (שופטים טז, ז). והפעל הכבד [הִפְעִיל] וְכָל־הַנְּהָרוֹת הֶֽחֱרִיב (נחום א, ד), וְאַחְרִב בְּכַף־פְּעָמַי (ישעיה לז, כה), וְהַֽחֲרַבְתִּי אֶת־יַמָּהּ (ירמיה נא, לו). והשם מִכֹּל אֲשֶׁר בֶּחָֽרָבָה מֵֽתוּ (בראשית ז, כב), וְנָֽתַתִּי יְאֹרִים חָֽרָבָה (יחזקאל ל, יב), וַיָּשֶׂם אֶת־הַיָּם לֶחָֽרָבָה (שמות יד, כא). ומשקל אחר יְהִי־נָא חֹרֶב אֶל־הַגִּזָּה (שופטים ו, לט), וְעַל־כָּל־הָאָרֶץ חֹרֶב (שם ו, לז), כְּחֹרֶב בְּצָיוֹן שְׁאוֹן זָרִים תַּכְנִיעַ (ישעיה כה, ה), חֹרֶב אֶל־מֵימֶיהָ וְיָבֵשׁוּ (ירמיה נ, לח). והקבוץ בלשון נקבות וְלֹא צָֽמְאוּ בָּֽחֳרָבוֹת (ישעיה מח, כא). ומשקל אחר בְּחַרְבֹנֵי קַיִץ (תהלים לב, ד). ומשקל אחר וּבַֽחַרְחֻר וּבַחֶרֶב (דברים כח, כב), בשש נקדות. והתאר טוֹב פַּת חֲרֵבָה (משלי יז, א), וְכָל־מִנְחָה בְלוּלָֽה־בַשֶּׁמֶן וַֽחֲרֵבָה (ויקרא ז, י), ענין היובש והנגוב והחמימות. ופירוש כְּחֹרֶב בציון כחום במקום ציה שהיא צרה שאין לה הנחה כן תכניע שאון זרים הכנעה בלי תקומה. חֹרֶב בְּצֵל עָב (ישעיה כה, ה), כמו מי ששכב במקום חם ואחר כך בא במקום קר זהו בצל עב שלא יוכל לסבול כן יענה ויכניע זמיר עריצים עד שלא יוכלו לקום. וענין אחר חֶרֶב לַֽי"י וּלְגִדְעֽוֹן (שופטים ז, כ), וַיַּעַשׂ לוֹ אֵהוּד חֶרֶב וְלָהּ שְׁנֵי פֵיוֹת (שם ג, טז), קַח־לְךָֽ חֶרֶב חַדָּה תַּעַר הַגַּלָּבִים (יחזקאל ה, א), מַשִּׂיגֵהוּ חֶרֶב בְּלִי תָקוּם (איוב מא, יח), בשש נקדות. כל דבר הכורת יקרא חרב, או ברזל או החדורה כמו חַֽרְבוֹת צֻרִים, (יהושע ה, ב), רצונו לומר חדורי הצורים. והוא שם כלל פעמים ופעם פרט על הסייף כמו ויעש לו אהוד חֶרֶב, וְכִתְּתוּ חַרְבוֹתָם לְאִתִּים (ישעיה ב, ד), והדומים להם. ועל התער קַח־לְךָֽ חֶרֶב חַדָּה (יחזקאל ה, א). וכן נקראת המקבת שמסתתין בה האבנים חרב כִּי חַרְבְּךָ הֵנַפְתָּ עָלֶיהָ וַֽתְּחַֽלְלֶֽהָ (שמות כ, כה). וכן הכשיל שמפילין בו המינים וּמִגְדְּלֹתַיִךְ יִתֹּץ בְּחַרְבוֹתָֽיו (יחזקאל כו, ט), הַנְּתֻצִים אֶל־הַסֹּֽלְלוֹת וְאֶל־הֶחָֽרֶב (ירמיה לג, ד), [בְּחַרְבֹֽתֵיהֶם] סָבִֽיב (דברי הימים ב' לד, ו). והפעל מזה חִרְבוּ כָּל־פָּרֶיהָ (ירמיה נ, כז), חֲרֹב וְהַֽחֲרֵם אַֽחֲרֵיהֶם (שם נ, כא). והנפעל  נֶֽחֶרְבוּ הַמְּלָכִים (מלכים ב' ג, כג). והמקור שלא נזכר פועלו [הָפְעַל] הָֽחֳרֵב נֶֽחֶרְבוּ הַמְּלָכִים (שם). ומשקל אחר וְהָעִיר הַזֹּאת תֶּחֱרַב (ירמיה כו, ט), וְהַגּוֹיִם חָרֹב יֶחֱרָֽבוּ (ישעיה ס, יב), וְהֶעָרִים הַנּֽוֹשָׁבוֹת תֶּחֱרַבְנָה (יחזקאל יב, כ), לְמַעַן יֶֽחֶרְבוּ וְיֶֽאְשְׁמוּ (שם ו, ו). ויתכן מזה הענין וְשַֽׂעֲרוּ חָרְבוּ מְאֹד (ירמיה ב, יב). והנפעל עִיר נֶחֱרֶבֶת (יחזקאל כו, יט), וְעָרָיו בְּתֽוֹךְ־עָרִים נַֽחֲרָבוֹת (שם ל, ז). והכבד [הִפְעִיל] הֶחֱרִיבוּ מַלְכֵי אַשּׁוּר (ישעיה לז, יח), הֶחֱרַבְתִּי חֽוּצוֹתָם מִבְּלִי עוֹבֵר (צפניה ג, ו) וְאֵת מַחֲרִיב אַרְצֵנוּ (שופטים טז, כד), מְהָֽרְסַיִךְ וּמַֽחֲרִבַיִךְ מִמֵּךְ יֵצֵֽאוּ (ישעיה מט, יז), בְּתוֹךְ עָרִים מָֽחֳרָבוֹת (יחזקאל כט, יב). ושלא נזכר פעלו אִמָּֽלְאָה הָֽחֳרָֽבָה (שם כו, ב). והתאר חָרֵב הוּא מֵאֵין אָדָם (ירמיה לג, י), אֲשֶׁר יְרֽוּשָׁלַם חֲרֵבָה (נחמיה ב, יז), וְנִבְנוּ הֶֽחֳרָבֽוֹת (יחזקאל לו, לג), בקמץ הרי"ש והוא משקל אחר. ובצרי הרי"ש וְהֶֽעָרִים הֶֽחֳרֵבוֹת וְהַֽנְשַׁמּוֹת וְהַנֶּהֱרָסוֹת (שם לו, לה), כֵּן תִּהְיֶינָה הֶֽעָרִים הֶֽחֳרֵבוֹת (שם לו, לח), וקמץ החי"ת בהם לתפארת. והשם וְחִדְּשׁוּ עָרֵי חֹרֶב (ישעיה סא, ד), לְחָרְבוֹת חֹרֶב שְׁמָמָה (יחזקאל כט, י). ובה"א הנקבה וְעָֽרֵיכֶם יִהְיוּ חָרְבָּֽה (ויקרא כו, לג), וְאֶתְּנֵךְ לְחָרְבָּה וּלְחֶרְפָּה (יחזקאל ה, יד), לְחָרְבוֹת חֹרֶב שְׁמָמָה (שם כט, י), אבל כְּשֻֽׁעָלִים בָּחֳרָבוֹת (שם יג, ד) הוא משקל אחר האחד ממנו חֳרָבָה בשקל בַּֽסֳעָרָה הַשָּׁמָיִם (מלכים ב' ב, א), ואפשר שהוא תאר. וְדָרְשׁוּ מֵֽחָרְבוֹתֵיהֶֽם (תהלים קט, י), כלם ענין חרבה וידוע.

חרג  
וְיַחְרְגוּ מִֽמִּסְגְּרֽוֹתֵיהֶֽם (תהלים יח, מו), ויפחדו. תרגום וּמֵֽחֲדָרִים אֵימָה (דברים לב, כה) וּמִתְוָנַיָא חַרְגַת מוֹתָא. ויש לפרשו כמו הפוך ויחגרו וכבר זכרנוהו בשרשו.

חרד  
וְחָרַד וּפָחַד (ישעיה יט, טז), וְכָל־הָעָם חָֽרְדוּ אַֽחֲרָֽיו (שמואל א' יג, ז), וְחָֽרְדוּ לִרְגָעִים (יחזקאל כו, טו), וַיֶּֽחֱרַד יִצְחָק (בראשית כז, לג). והתאר מִֽי־יָרֵא וְחָרֵד (שופטים ז, ג), כִּֽי־הָיָה לִבּוֹ חָרֵד עַל אֲרוֹן הָאֱלֹהִים (שמואל א' ד, יג), הַֽחֲרֵדִים אֶל־דְּבָרוֹ (ישעיה סו, ה). והשם חֲרָדָה גְּדֹלָה (בראשית כז, לג), וַתְּהִי לְחֶרְדַּת אֱלֹהִֽים (שמואל א' יד, טו), רצונו לומר חרדה גדולה. וכבר כתבנו הדומים לו בשרש אפל. חֶרְדַּת אָדָם יִתֵּן מוֹקֵשׁ (משלי כט, כה). והקבוץ חֲרָדוֹת יִלְבָּשׁוּ (יחזקאל כו, טז). והפעל הכבד [הִפְעִיל] וְכָל־הַֽמַּֽחֲנֶה הֶֽחֱרִֽיד (שופטים ח, יב), לְהַֽחֲרִיד אֶת־כּוּשׁ בֶּטַח (יחזקאל ל, ט), רוצה לומר שהיה בטח. ענינם  ענין הפחד בתנועת הגוף כשיבא לאדם פחד פתאום יתנועע כל גופו. ובענין התנועה מבלי פחד הנה חָרַדְתְּ אֵלֵינוּ אֶת־כָּל־הַֽחֲרָדָה הַזֹּאת (מלכים ב' ד, יג), כלומר התנועעה  בעבורינו והסעת כליך ממקום למקום ופנית לנו מקום. וכן וְיֶֽחֶרְדוּ בָנִים מִיָּֽם (הושע יא, י), וַיֶּֽחֶרְדוּ זִקְנֵי הָעִיר לִקְרָאתוֹ (שמואל א' טז, ד), יֶֽחֶרְדוּ כְצִפּוֹר מִמִּצְרַיִם (הושע יא, יא), פירוש ינועו. וכלם בסגול החי"ת, אבל יֶֽחְרְדוּ הָֽאִיִּן (יחזקאל כו, יח) בשוא. וכן וְכָל־הָעָם חָֽרְדוּ אַֽחֲרָֽיו (שמואל א' יג, ז), ענין תנועה.

חרה  
עַל־הָֽרֹעִים חָרָה אַפִּי (זכריה י, ג), וְחָרָה אַפִּי בוֹ (דברים לא, יז), פֶּֽן־יֶֽחֱרֶה אַף־י"י (שם ו, טו), והמקור בַּֽחֲרוֹת אַפָּם בָּֽנוּ (תהלים קכד, ג). ומקור אחר הֱשִׁיבוֹתָ מֵֽחֲרוֹן אַפֶּֽךָ (תהלים פה, ד), שאם היה שם היה לו לומר מֵֽחָרוֹן בקמץ החי"ת כי איננו סמוך ואַפֶּֽךָ הוא הפעול. והנפעל בְּנֵי אִמִּי נִֽחֲרוּ־בִי (שיר השירים א, ו), כֹּל הַנֶּחֱרִים בָּךְ (ישעיה מא, יא). וההתפעל אַל־תִּתְחַר בַּמְּרֵעִים (תהלים לז, א), אַל־תִּתְחַר בְּמַצְלִיחַ דַּרְכּוֹ (שם לז, ז), בשקל וְאַל־תִּתְגָּר (דברים ב, ט). ויתכן שיהיה שרשו תחר או תחרה. ומשקל תִּתְחַר, תִּפְעַל. וזה נכון מפני פתחותו, ואילו היה על משקל תִּתְגָּר היה קמץ כמוהו. והפעל הכבד [הִפְעִיל] הֶֽחֱרָה הֶֽחֱזִיק (נחמיה ג, כ), וַיַּחַר עָלַי אַפּוֹ (איוב יט, יא), ענין הכל הכעס. ועיקר הענין חמימות, כי מרוב החמימות יכעוס האדם. ופירוש הֶֽחֱרָה הֶֽחֱזִיק חמם עצמו להתחזק במלאכה. והשם כִּי חָרוֹן אֶל־כָּל־הֲמוֹנָֽהּ (יחזקאל ז, יב), תְּשַׁלַּח חֲרֹנְךָ (שמות טו, ו). ומשקל אחר מֶה חֳרִי הָאַף הַגָּדוֹל הַזֶּֽה (דברים כט, כד).

חרז  
צַוָּארֵךְ בַּֽחֲרוּזִֽים (שיר השירים א, י), ענקים, והם אבנים טובות ומרגליות נקובות מחוברות בחוט והם נקראים חרוזים וענקים וכן פירוש רבי יונה ז"ל. וַֽאֲרֻזִים בְּמַרְכֻלְתֵּֽךְ (יחזקאל כז, כד), האל"ף תמורת חי"ת וכבר זכרנוהו בשרש ארז. וכן אמרו רבותינו ז"ל (בבא מציעא כא, ע"א) מחרוזות של דגים. והם הדגים המחוברים יחד בחוט או בגמי. ומזה קראו לקצות בתי השירים שהם דומים זה לזה בתכלית בשלש אותיות או בשתים חרוזים.

חרט 
 וַיָּצַר אֹתוֹ בַּחֶרֶט (שמות לב, ד), וּכְתֹב עָלָיו בְּחֶרֶט אֱנוֹשׁ (ישעיה ח, א), בשש נקדות, הוא עט סופרים. ופירוש בְּחֶרֶט אֱנוֹשׁ תרגום יונתן כְּתַב מְפָרַשׁ שכל אנוש יוכל לקרותו. והנכון כי לפיכך אמר בחרט אנוש להורות שיעשה המעשה ממש ולא יחשוב שתהיה כתיבת זו שמצוהו לכתוב במראה הנבואה לבד כמו שהם רוב המעשים הנראים לנביאים במראה הנבואה לבד, כמו עָרוֹם וְיָחֵֽף (ישעיה כ, ב) שצוה לישעיהו, אֵשֶׁת זְנוּנִים (הושע א, ב) להושע, והתגלחת ראש וזקן ליחזקאל (יחזקאל ה, א) והדומים להם, כי כל המעשים האלה לא היו אלא במראה הנבואה לבד. ויש מפרשים ויצר אותו בַּחֶרֶט בדפוס. בִּשְׁנֵי חֲרִטִים (מלכים ב' ה, כג), בשני כיסים. וכן וְהַמִּטְפָּחוֹת וְהָֽחֲרִיטִֽים (ישעיה ג, ככ). וכן נקרא הכיס בערבי כרט"ה ודחי"ת בערבי כ"ף בערבי במקומות רבים.

חרך  
לֹֽא־יַֽחֲרֹךְ רְמִיָּה צֵידוֹ (משלי יב, כז), פירושו לא יחרוך איש רמיה צידו. וענין הפסוק כתב אדוני אבי ז"ל שקבל כך פירושו כי דרך הצדים שיצודו העופות שיעשו כויה בראש הכנף כדי שלא יברחו מידם ואינו מקצץ כנפיהם בעבור שישארו בכנפיהם והם נראים יפים למכרם ואותו הַצַּיָּד שהוא בעל רמיה לא ישאר צידו בידו עד אשר יעשה לו כויה, כי קודם יעוף מידו ויאבד ממנו וזה על דרך משל על עושר וממון שיקבץ בחמס וברמיה כי במהרה יאבד. וענין החרוך ידוע בדברי רבותינו ז"ל באמרם (קידושין מא, ע"א) רב ספרא חריך רישא. ובלשון ארמית וּשְׂעַר רֵֽאשְׁהוֹן לָא הִתְחָרַךְ (דניאל ג, כז). מֵצִיץ מִן־הַֽחֲרַכִּֽים (שיר השירים ב, ט), מן החלונות, תרגום בְּעַד הַֽחַלּוֹן (בראשית כו, ח) מִן חֲרַכָּא [פיניסטרא].

חרל   
תַּחַת חָרוּל יְסֻפָּֽחוּ (איוב ל, ז), מִמְשַׁק חָרוּל (צפניה ב, ט), כָּסּוּ פָנָיו חֲרֻלִּים (משלי כד, לא), יש מפרשים כי הוא עשב דומה לקוצים אורטיג"ש בלע"ז, ויש מפרשים שהוא הקוץ שמעמירין בפרח שלו הגבינה קרדו"ן בלע"ז.

חרם 
 וְאֵת כָּל־הַנְּשָׁמָה הֶֽחֱרִים (יהושע י, מ), וְהֶחֱרִים י"י אֵת לְשׁוֹן יָם־מִצְרַיִם (ישעיה יא, טו), חֲרֹב וְהַֽחֲרֵם (ירמיה נ, כא), וְהַֽחֲרַמְתִּי אֶת־עָֽרֵיהֶֽם (במדבר כא, ב), פֶּֽן־תַּֽחֲרִימוּ (יהושע ו, יח), פירושו אחריו וּלְקַחְתֶּם מִן־הַחֵרֶם (שם). ושלא נזכר פועלו [הָפְעַל] זֹבֵחַ לָֽאֱלֹהִים יָֽחֳרָם (שמות כב, יט). כָּל־חֵרֶם אֲשֶׁר יָֽחֳרַם מִן־הָֽאָדָם לֹא יִפָּדֶה (ויקרא כז, כט), פירשו רבותינו ז"ל (ערכין ו, ע"ב) באדם היוצא ליהרג ואמר ערכי עלי או דמי עלי או אדם אחר אמר עליו ערך זה עלי או דמי זה עלי אינו חייב כלום שהרי זה כמת הוא והמת אין לו ערך ואין לו דמים, לפיכך אמר לֹא יִפָּדֶה מוֹת יוּמָֽת (שם), כלומר אחר שמות ימות אין לו פדיון. יָֽחֳרַם כָּל־רְכוּשׁוֹ (עזרא י, ח). והשם כָּל־חֵרֶם בְּיִשְׂרָאֵל (במדבר יח, יד), בשש נקודות, וְעַל־עַם חֶרְמִי לְמִשְׁפָּֽט (ישעיה לד, ה). ענין כלם ענין הריגה וכריתה והשחתה ואיבוד. ויש לפרש מזה אִֽישׁ־חֶרְמִי (מלכים א' כ, מב), וכן תרגום יונתן גְבַר דְחַיָב קְטוֹל. וענין וְהֶחֱרִים י"י אֵת לְשׁוֹן יָם־מִצְרַיִם ענין כריתה וגזרה כענין לְגֹזֵר יַם־סוּף לִגְזָרִים (תהלים קלו, יג) וענין כָּל־חֵרֶם בְּיִשְׂרָאֵל (במדבר יח, יד), כָּל־חֵרֶם אֲשֶׁר יַֽחֲרִם אִישׁ לַֽי"י מִכָּל־אֲשֶׁר־לוֹ (ויקרא כו, כח), אף על פי שאין הדבר משחת וילה, אצל המחרים אותו הוא כאילו משחת שלא יהנה ממנו. וקרוב לענין זה יָצוּדוּ חֵֽרֶם (מיכה ז, ב), והוא בחמש נקודות. יְגֹרֵהוּ בְחֶרְמוֹ (חבקוק, א, טו), שִׁלַּחְתָּ אֶֽת־אִֽישׁ־חֶרְמִי (מלכים א' כ, מב), מִשְׁטַח חֲרָמִים (יחזקאל כו, ה), מְצוֹדִים וַֽחֲרָמִים (קהלת ז, כו), ענינם מכמורות ורשתות יצודו בהם. אוֹ חָרֻם אוֹ שָׂרֽוּעַ (ויקרא כא, יח), פירשו רביתינו ז"ל (בכורות מג, ע"ב) חרום זה שחוטמו שקוע בין שתי העינים..... שכוחל שתי עיניו כאחת.

חרס  
הָֽאֹמֵר לַחֶרֶס וְלֹא יִזְרָח (איוב ט, ז), בשש נקודות, בְּטֶרֶם יָבֹא הַחַרְסָה (שופטים יד, יח), ענינם השמש. ומזה נקרא שער המזרחי בבית המקדש שַׁעַר הַֽחַרְסִות [הַֽחַרְסִית] (ירמיה יט, ב), לפי שהיה מכוון כננד זריחת השמש. ויונתן תרגם ממנו מִֽלְמַֽעֲלֵה הֶחָֽרֶס (שופטים ח, יג) עַד לָא מֵעַל שִׁמְשָׁא. וענין אחר וּבַגָּרָב וּבֶחָרֶס (דברים כח, כז). והוא הגרב היבש נקרא הרס לפי שמתחככין אותו בחרס כמו שאמר וַיִּֽקַּֽח־לוֹ חֶרֶשׂ לְהִתְגָּרֵד בּוֹ (איוב ב, ח). 

חרף  
עַם חֵרֵף נַפְשׁוֹ לָמוּת (שופטים ה, יח), גלה ופרסם עצמו במלחמה ימות, וכן בְּחָֽרְפָם בַּפְּלִשְׁתִּים (שמואל ב' כג, ט), וחי"ת מעמדת בגעיא.  ויש קוראים אותה חטף קמץ ולאותה הקריאה יהיה מקור מן הקל. ויש מפרשים בחרפם לשון חדוד. ובא כענין וְכִלְיוֹתַי אֶשְׁתּוֹנָֽן (תהלים עג, כא) כלומר בהתחמם לבם והתחדדם אליהם. ותרגום אֲשֶׁר חִצָּיו שְׁנוּנִים (ישעיה ה, כח) דִי גִירוֹהִי מְחַרְפִין, ותרגום כְּחֶרֶב חַדָּה (ישעיה מט, ב) כַּחֲרַב חֲרִיפָא, וכן בדברי רבותינו ז"ל (מנחות עד, ע"א) סכינא חריפא. וְהִוא שִׁפְחָה נֶֽחֱרֶפֶת לְאִישׁ (ויקרא יט, כ), מיועדת ומפורסמת. וכן בדברי רבותינו ז"ל (קידושין ו, ע"א) האומר חרופתי ביהודה דהרי זו מקודשת. ופירשו רבותינו ז"ל בשפחה כנענית חציה שפחה וחציה בת חורין המאורסת לעבד עברי הכתוב מדבר וזהו פירוש וְהָפְדֵּה לֹא נִפְדָּתָה (ויקרא יט, כ) פדויה ואינה פדויה. וכן בלשון גירוף לפי שהוא גילוי המומין ופרסומם חֵרַפְתִּי אֶת־מַֽעַרְכוֹת יִשְׂרָאֵל (שמואל א' יז, י), אֶת־מִי חֵרַפְתָּ וְגִדַּפְתָּ (ישעיה לז, כג), כִּי לֹֽא־אוֹיֵב יְחָֽרְפֵנִי (תהלים נה, יג). ופעל הקל וְחֶרְפּוֹת חוֹרְפֶיךָ נָפְלוּ עָלָֽי (שם סט, י), וְאָשִׁיבָה חֹֽרְפִי דָבָֽר (משלי כז, יא), לֹא־יֶחֱרַף לְבָבִי (איוב כז, ו). ומזה לדעת המתרגם בְּחָֽרְפָם בַּפְּלִשְׁתִּים שתרגם כַּד חֲסִידוּ פְּלִשְׁתָּאֵי. ותרגום חֶרְפָּה (בראשית לד, יד) חִסּוּדָא. ויש מפרשים לֹא־יֶחֱרַף לְבָבִי מענין בִּימֵי חָרְפִּי (איוב כט, ד) שענינו בימי נערותי. ואדוני אבי ז"ל פירוש לא יחרף לא יסוג אחור לבבי מאשר אמרתי כי לא חטאתי. ובערבי יקרא מנחרא"ף הדבר הנסוג אחור. והשם חֶרְפָּה שָֽׁבְרָה לִבִּי (תהלים סט, כא), חֶרְפָּה וּגְדוּפָה (יחזקאל ה, טו). והקבוץ וְאֵלֶּה לַֽחֲרָפוֹת (דניאל יב, ב), וְחֶרְפּוֹת חוֹרְפֶיךָ (תהלים סט, י). וענין אחר וְכָל־בֶּהֱמַת הָאָרֶץ עָלָיו תֶּחֱרָֽף (ישעיה יח, ו). פירוש תעמד שם בימי החורף. וְקַיִץ וָחֹרֶף (בראשית ח, כב), וְהִכֵּיתִי בֵֽית־הַחֹרֶף (עמוס ג, טו)ׄ מֵחֹרֶף עָצֵל לֹא־יַֽחֲרֹשׁ (משלי כ, ד), פירושו מקור החורף ידוע.

חרץ  
לֹֽא־חָרַץ לִבְנֵי יִשְׂרָאֵל לְאִישׁ אֶת־לְשֹׁנֽוֹ (יהושע י, כא), פירוש לא הניע איש מהם את לשונו לישראל. ולמ"ד לאיש נוספת כלמ"ד הַשְּׁלִשִׁי לְאַבְשָׁלוֹם (דברי הימים א' ג, ב) והדומים לו. או פירוש לאיש מבני ישראל כלומר אפילו לאיש אחד מבני ישראל לא חרץ אחד מהם לשונו ואין צריך לומר לכלם ביחד. לֹא יֶֽחֱרַץ־כֶּלֶב לְשֹׁנוֹ (שמות יא, ז), אָז תֶּחֱרָץ (שמואל ב' ה, כד), ענין התנועה. והתאר מַחְשְׁבוֹת חָרוּץ אַךְ־לְמוֹתָר (משלי כא, ה), וְהֽוֹן־אָדָם יָקָר חָרֽוּץ (שם יב, כז), פירוש כמו הפוך והון אדם חרוץ יקר. ויש מפרשים חרוץ שם, ופירוש היקר שבהון האדם הוא החריצות. ולרבים וְיַד חָרֽוּצִים תַּֽעֲשִֽׁיר (משלי י, ד), וְנֶפֶשׁ חָֽרֻצִים תְּדֻשָּֽׁן (משלי יג, ד), בקמץ החי"ת לפי שהוא מן הדגושים לולי הרי"ש, ענין הכל התנועה. ופירוש חָרוּץ, חָרוּצִים אנשים המתנועעים על טרפם ועושין מלאכתן ביושר ובמשפט שהם חרוצים וזריזים לקנות העולם הזה והעולם הבא והם הפך העצלים הרמאים, כי ענין חרוץ גם כן ענין גזרה ומשפט כמו כֵּן מִשְׁפָּטֶךָ אַתָּה חָרָֽצְתָּ (מלכים א' כ, מ), פירוש גזרת. וכן בְּעֵמֶק הֶֽחָרוּץ (יואל ד, יד), ואמר בו התרגום בְּמֵישַׁר פִּלוּג דִינָא. ומזה עוד כִּי כָלָה וְנֶחֱרָצָה (ישעיה י, כג), ופירושו וְהַכָּלָה נחרצה. ודרך הנפעל בארנו בשרש חלה. אִם חֲרוּצִים יָמָיו (איוב יד, ה), החי"ת בשוא ופתח לפי שהם פעולים, כלומר גזורים. כִּלָּיוֹן חָרוּץ (ישעיה י, כב), כִּי לֹא בֶֽחָרוּץ יוּדַשׁ קֶצַח (שם כח, כז), פירוש במורג חרוץ שהוא מחתך ודש התבואה כמו שאמר הִנֵּה שַׂמְתִּיךְ לְמוֹרַג חָרוּץ חָדָשׁ (שם מא, טו). והוא כלי שדשין בו התבואה. והוא לוח עץ ואבנים דקות תחובות תחתיו לחתוך התבן ולהוציא התבואה מקליפתה. ושם הכלי מורג. ונקרא חָרוּץ על שם מלאכתו שחותך הקליפה מעל התבואה. ופירוש לַמוֹרַג חָרוּץ אף על פי שהם כלי אחד אפשר שיהיה שינוי בין מורג לחרוץ. או יהיה פירוש למורג חרוץ שיהיה חרוץ תאר למורג, כלומר המורג שהוא מחתך היטב והוא כלי גדול וכבד אין ראוי לדוש בו הקצח וזרע הדק, ולפיכך אמר כִּי לֹא בֶֽחָרוּץ יוּדַשׁ קֶצַח. וכמוהו וּבַֽחֲרִצֵי הַבַּרְזֶל (שמואל ב' יב, לא), בַּֽחֲרֻצוֹת הַבַּרְזֶל (עמוס א, ג) ענין הכל החתוך והכריתה. וכן אֽוֹ־חָר֣וּץ אֽוֹ־יַבֶּ֗לֶת (ויקרא כב, כב), פירשו חתוך. ופירשו רבותינו ז"ל (בכורות לח, עא. לט, ע"א) ריס של עין שנסדק או נפגם, או שפתו שנסדקה או נפגמה. וְנִבְנְתָה רְחוֹב וְחָרוּץ (דניאל ט, כה), חפירה חרוצה בארץ. וכן במשנה (עירובין פרק ז, משנה ג) חריץ שבין שתי חצרות. חריצים ונעיצים (בבא קמא נ, ע"ב), והרבה מזה דברו בו. חֲרִצֵי הֶֽחָלָב (שמואל א' יז, יח), אמר בו התרגום גוּבְנִין דַחֲלָבָא. ואפשר שנקראו כן לפי שמעשין אותן כשעושים אותם ודומה מלאכתן למלאכת החרוץ בדישה. מֵחָרוּץ וּמִפָּז (משלי ח, יט), בִּֽירַקְרַק חָרֽוּץ (תהלים סח, יד), וְחָרוּץ כְּטִיט חוּצֽוֹת (זכריה ט, ג), יִרְפַּד חָרוּץ עֲלֵי־טִֽיט (איוב מא, כב), ענין כלם זהב. ויש מפרשים אבנים טובות יקרות. וכתב רבי יונה ויתכן להיות מזה וְיַד חָרֽוּצִים תַּֽעֲשִֽׁיר (משלי י, ד), וְנֶפֶשׁ חָֽרֻצִים תְּדֻשָּֽׁן (שם יג, ד), רוצה לומר הסוחרים הגדולים הזהביים כלומר בעלי הזהב, [בנקיר"י ד"י מוניד"ה].

חרק  
חָרַק עָלַי בְּשִׁנָּיו (איוב טז, ט), שָֽׁרְקוּ וַיַּֽחַרְקוּ־שֵׁן (איכה ב, טז), שִׁנָּיו יַֽחֲרֹק (תהלים קיב, י). חָרֹק עָלַי שִׁנֵּֽימוֹ (שם לה, טז), הוא חרוק השינים בהתקצף האדם על חבירו.

חרשׁ  
כִּי־הֶֽחֱרִשׁ לָהּ (במדבר ל, טו), וְהֶֽחֱרִשׁ יַֽעֲקֹב עַד־בֹּאָֽם (בראשית לד, ה), לֹא [לוֹ]־אַֽחֲרִישׁ בַּדָּיו (איוב מא, ד), אַל־תַּֽחֲרֵשׁ מִמֶּנּוּ מִזְּעֹק אֶל־י"י אֱלֹהֵינוּ (שמואל א' ז, ח), הַֽחֲרִישׁוּ אֵלַי אִיִּים (ישעיה מא, ד), מַֽחֲרִישׁ לָדַעַת (בראשית כד, כא), וַיְהִי כְּמַֽחֲרִֽישׁ (שמואל א' י, כז). יַחֲֽרִישׁ בְּאַהֲבָתוֹ (צפניה ג, יז), כלומר ישתוק על פשעיך שעשית כבר באהבתו אותך. בַּדֶּיךָ מְתִים יַֽחֲרִישׁו (איוב יא, ג), גם הוא פועל עומד ופירושו לבַדֶיךָ מתים יחרישו שעושים עצמם כחרשים בשמעם כזביך. וכן אמר וַתִּלְעַג וְאֵין מַכְלִֽם (שם) ואפשר שהוא פועל יוצא. וכן כלם מענין חֶרֶשׁ, כי השותק הוא כאילו אינו שומע מה ידברו האחרים ועושה עצמו כחרש. והפעל הקל צוּרִי אַל־תֶּחֱרַשׁ מִמֶּנִּי (תהלים כח, א), רָאִיתָה י"י אַל־תֶּחֱרַשׁ (שם לה, כב) כלומר אל תעשה עצמך כחרש. אָזְנֵיהֶם תֶּחֱרַֽשְׁנָה (מיכה ז, טז). והתאר לֹֽא־תְקַלֵּל חֵרֵשׁ (ויקרא יט, יד), וְאָזְנֵי חֵֽרְשִׁים תִּפָּתַֽחְנָה (ישעיה לה, ה). והשם חֶרֶשׁ לֵאמֹר (יהושע ב, א), בשש נקדות כלומר הלכו כך בשתיקה שהיו עושים עצמם כחרשים שלא ירגישו בהם. וההתפעל וַיִּתְחָרְשׁוּ כָל־הַלַּיְלָה (שופטים טז, ב). ויתכן לפרש מזה הענין רוּחַ קָדִים חֲרִישִׁית (יונה ד, ח), כלומר חזקה שנעשו בני אדם כחדשים בהיותה. וכן תרגום יונתן שְׁתִיקָא. וענין אחר עַל־גַּבִּי חָרְשׁוּ חֹרְשִׁים (תהלים קכט, ג), לֹא־תַֽחֲרֹשׁ בְּשׁוֹר־וּבַֽחֲמֹר יַחְדָּֽו (דברים כ, י) לוּלֵא חֲרַשְׁתֶּם בְּעֶגְלָתִי (שופטים יד, יח), על דרך משל אִם־יַֽחֲרוֹשׁ בַּבְּקָרִים (עמוס ו, יב). והשם בֶּֽחָרִישׁ וּבַקָּצִיר (שמות לד, כא), וְלַֽחֲרשׁ חֲרִישׁוֹ (שמואל א' ח, יב). ושם הכלי שחורשין בו אֶת־מַֽחֲרַשְׁתּוֹ וְאֶת־אֵתוֹ (שם א' יג, כ), לַמַּֽחֲרֵשֹׁת וְלָאֵתִים (שם א' יג, כא). והנפעל צִיּוֹן שָׂדֶה תֵֽחָרֵשׁ (ירמיה כו, יח). ורבי יונה פירש מזה הענין רוּחַ קָדִים חֲרִישִׁית, כלומר הרוח שהיא בזמן החרישה היא קרה ויבשה. חֲרוּשָׁה עַל־לוּחַ לִבָּם (ירמיה יז, א), חרותה. וענין אחר וְאָבִיו אִֽישׁ־צֹרִי חֹרֵשׁ נְחֹשֶׁת (מלכים א' ז, יד). והתאר וְחָרָשׁ לֹא יִמָּצֵא בְּכֹל אֶרֶץ יִשְׂרָאֵל (שמואל א' יג, יט), הַפֶּסֶל נָסַךְ חָרָשׁ (ישעיה מ, יט), וְחָֽרָשִׁים הֵמָּה מֵֽאָדָם (שם מד, יא), חָֽרָשֵׁי מַשְׁחִֽית (יחזקאל כא, לו), וחָרָשׁ בסמוך הרי"ש פתוחה כי הוא מן הדגושים ולולי הרי"ש היה דגוש לכן לא תשתנה תנועתו בסמיכות כמשפט כל הדגושים. חָרַשׁ בַּרְזֶל מַֽעֲצָד (ישעיה מד, יב), חָרַשׁ עֵצִים נָטָה קָו (שם מד, יג), מַֽעֲשֵׂה חָרַשׁ אֶבֶן (שמות כח, יא), אלה הם סמוכים לפיכך הרי"ש פתוחה. ומשקל אחר אֲבִי גֵּיא חֲרָשִׁים כִּי חֲרָשִׁים הָיֽוּ (דברי הימים א' ד, יד), החי"ת בשוא ופתח והוא מן הקלים. והשם וּבַֽחֲרֹשֶׁת אֶבֶן לְמַלֹּאת וּבַֽחֲרֹשֶׁת עֵץ (שמות לא, ה). ויתכן להיות שם. לֹטֵשׁ כָּל־חֹרֵשׁ נְחשֶׁת וּבַרְזֶל (בראשית ד, כב), בפלס וְאֶת־הַיּוֹתֵר הֶחֱרַֽמְנוּ (שמואל א' טו, טו), כלומר מחדד כל כלי אומנות נחשת וברזל. וְאֶת־קַרְדֻּמּוֹ וְאֵת מַֽחֲרֵֽשָׁתֽוֹ (שם א' יג, כ), כלי מוכן לכל מלאכת החורש. וענין אחר אַל־תַּֽחֲרֹשׁ עַל־רֵֽעֲךָ (משלי ג, כט), חֹרְשֵׁי אָוֶן (איוב ד, ח), וְיוֹעֵץ וַֽחֲכַם חֲרָשִׁים (ישעיה ג, ג), בפלס חֲכָמִים, ענינם ענין מחשבה. ומזה הענין פעל כבד עָלָיו שָׁאוּל מַֽחֲרִישׁ הָֽרָעָה (שמואל א' כג, ט). ויתכן מזה הענין וְהֶֽחָרָשׁ וְהַמַּסְגֵּר (מלכים ב' כד, טז), כלומר החכמים החשובים בעלי הכמה ועצה. או יהיה מהענין הראשון כלומר הגדולים שהיו שותקין העם ועושין עצמן בחרשים בדברם. ויונתן תרגם אוּמָנַיָא וְתַרְעַיָא. וענין אחר וְחֹרֶשׁ מֵצַל (יחזקאל לא, ג), ענינו סעיף וקראו מֵצַל לפי שצלו רחב. וכן כַּֽעֲזוּבַת הַחֹרֶשׁ וְהָאָמִיר (ישעיה יז, ט), וְהוּא יוֹשֵׁב בַּֽחֲרֹשֶׁת הַגּוֹיִֽם (שופטים ד, ב), וַיֵּשֶׁב דָּוִד בַּחֹרְשָׁה (שמואל א' כג, יח), וְדָוִד בְּמִדְבַּר־זִיף בַּחֹֽרְשָׁה (שם א' כג, טו), וּבֶֽחֳרָשִׁים בָּנָה בִּֽירָנִיּוֹת וּמִגְדָּלִֽים (דברי הימים ב' כז, ד), תרגום בַיַּעַר (דברים יט, ה) בְּחֻרְשָׁא. 

חרשֹ 
 יָבֵשׁ כַּחֶרֶשׂ כֹּחִי (תהלים כב, טו), וּכְלִי־חֶרֶשׂ אֲשֶׁר תְּבֻשַּׁל־בּוֹ (ויקרא ו, כא), בשש נקדות. וְאֶת־חֲרָשֶׂיהָ תְּגָרֵמִי (יחזקאל כנ, לד), עַד־הִשְׁאִיר אֲבָנֶיהָ בַּקִּיר חֲרָשֶׂת (מלכים ב' ג, כה), פירושו שברו אבני החומה ככלי חרש. וַיִּֽקַּֽח־לוֹ חֶרֶשׂ לְהִתְגָּרֵד בּוֹ (איוב ב, ח), לפי שהכה אותו השטן בשחין יבש היה צריך חרש להתגרד בו. ויש מפרשים וַיִּֽקַּֽח־לוֹ חֶרֶשׂ חולי הגרב היבש כמו וּבַגָּרָב וּבֶחָרֶס (דברים כח, כז), פירוש בחר לעצמו איוב זה החולי ששמו חֶרֶשֹ משאר החליים לפי שיהנה בו מעט בגרידה, כי השטן קודם זה הודיעו שיברר בעצמו בייסורין איזה חולי שירצה. וזה הפירוש רחוק. ואפשר כי החולי נקרא כן בעבור שהוא יבש כחרס או בעבור שצריך חרש לההגרד בו. תַּחְתָּיו חַדּוּדֵי חָרֶשׂ (איוב מא, כב), מרגליות מזהירות כשמש מן הָֽאֹמֵר לַחֶרֶס וְלֹא יִזְרָח (שם ט, ז).

חרת  
חָרוּת עַל־הַלֻּחֹֽת (שמות לב, טו), כטעם חקוק כמו שפירשנו חֲרוּשָׁה עַל־לוּחַ לִבָּם (ירמיה יז, א).

חשׁשׁ  
תַּֽהֲרוּ חֲשַׁשׁ תֵּלְדוּ קַשׁ (ישעיה לג, יא), וַֽחֲשַׁשׁ לֶֽהָבָה יִרְפֶּה (שם ה, כד). ופירושו ולשון להבה ירפה החשש. יִרְפֶּה פעל יוצא. או יהיה פעל עומד כחבריו ופירושו וחשש בלהבה ירפה. וחשש הוא הקש הדק והגבבא.

חשׁב  
וְשָׁאוּל חָשַׁב לְהַפִּיל אֶת־דָּוִד (שמואל א' יה, כה), וְאַתֶּם חֲשַׁבְתֶּם עָלַי רָעָה אֱלֹהִים חֲשָׁבָהּ לְטֹבָה (בראשית נ, כ), וְלֹֽא־יָדַעְתִּי כִּֽי־עָלַי חָֽשְׁבוּ מַֽחֲשָׁבוֹת (ירמיה יא, יט), וַיַּחְשְׁבֶהָ עֵלִי לְשִׁכֹּרָֽה (שמואל א' א, יג). יַחְשֹׁב תְּהוֹם לְשֵׂיבָֽה (איוב טא, כד), פירוש הרואה התהום לבן יחשבהו לשיבה. והכבד [פִּעֵל] חִשַּׁבְתִּי יָמִים מִקֶּדֶם (תהלים עז, ו). וַֽאֲחַשְּׁבָה לָדַעַת זֹאת (שם עג, טז) מַה־תְּחַשְּׁבוּן אֶל־י"י (נחום א, ט), לֵב אָדָם יְחַשֵּׁב דַּרְכּוֹ (משלי טז, ט), וְאֵלַי יְחַשְּׁבוּ (הושע ז, טו). וְהָאֳנִיָּה חִשְּׁבָה לְהִשָּׁבֵֽר (יונה א, ד), פירוש חשבו אנשי האניה שתשבר האניה, על דרך וְכָל־הָאָרֶץ בָּאוּ מִצְרַיְמָה (בראשית מא, נז), שפירושו וכל אנשי הארץ, וַתִּרְעַב כָּל־אֶרֶץ מִצְרַיִם (שם מא, נה), והדומים להם. ענין מחשבה ידוע. ולפי שהאומנות הוא דרך המחשבה אמרו כן בענין האומנות לַחְשֹׁב מַֽחֲשָׁבֹת (שמות לא, ד), מַֽעֲשֵׂה חֹשֵׁב תַּֽעֲשֶׂה אֹתָֽם (שם כו, א). והשם וְחֵשֶׁב אפדתו (שם כח, ח), בחמש נקדות. וַיַּעַשׂ בִּירֽוּשָׁלַם חִשְּׁבֹנוֹת (דברי הימים ב' כו, טו). ודגש השי"ן לתפארת. וכבר כתבנו הדומים לו בחלק הדקדוק . ואמרו רבותינו ז"ל (יומא עב, ע"ב) מאי דכתיב מעשה רוקם כמעשה חושב? אמר רבי אלעזר שרוקמין במקום שחושבים. במתניתא תנא רוקם מעשה מחט ולפיכך פרצוף אחד, חושב מעשה אורג, לפיכך שני פרצופין. ואמרו כמו כן במלאכת החשבון, וחכמת הפילוסופיא וּבַקֵּשׁ חָכְמָה וְחֶשְׁבּוֹן (קהלת ז, כה), כִּי אֵין מַֽעֲשֶׂה וְחֶשְׁבּוֹן (שם ט, י), וְהֵמָּה בִקְשׁוּ חִשְּׁבֹנוֹת רַבִּֽים (שם ז, כט), ודגש השׁי"ן לתפארת, רוצה לומר תחבולות  וענינים על מעשה הבורא למה עשה כך ולמה היה כך והוא עשה אותו ישר וכל מעשהו באמונה. ובענין המספר כמו כן כן לפי שהמספר תלוי במחשבה לֹֽא יַחְשֹׁב י"י לוֹ עָוֹן (תהלים לב, ב). והנפעל אַךְ לֹֽא־יֵֽחָשֵׁב אִתָּם הַכֶּסֶף הַנִּתָּן עַל־יָדָם (מלכים ב, כב, ז). והפעל הכבד וְחִשַּׁב אֶת־שְׁנֵי מִמְכָּרוֹ (ויקרא כה, כז), וְלֹא יְחַשְּׁבוּ אֶת־הָֽאֲנָשִׁים (מלכים ב' יב, טז). וההתפעל וּבַגּוֹיִם לֹא יִתְחַשָּֽׁב (במדבר כג, ט). וקרוב לענין זה לֹא חָשַׁב אֱנֽוֹשׁ (ישעיה לג, ח), כלומר לא הרגיש להם ולא חשבם למאומה. וכמוהו נִבְזֶה וְלֹא חֲשַׁבְנֻֽהוּ (שם נג, ג), אֲשֶׁר־כֶּסֶף לֹא יַחְשֹׁבוּ (שם יג, יז), וּלְחֹֽשְׁבֵי שְׁמֽוֹ (מלאכי ג, טז). י"י יַֽחֲשָׁב לִי (תהלים מ, יח), כלומר שיחשבו לפניו תפילותי ותחנותי וירגיש אל העוני ואל הדלות שאני בו. ומזה אמרו רבותינו ז"ל (עבודה זרה כה, ע"ב) לאיש נכבד אדם חשוב. והנפעל אֵין כֶּסֶף לֹא נֶחְשָׁב בִּימֵי שְׁלֹמֹה לִמְאֽוּמָה (מלכים א' י, כא), פירוש אין כסף לכל הכלים כי כלם היו זהב בעבור כי לא נחשב הכסף בימי שלמה למאומה. וְנֶחְשַׁב לָכֶם תְּרֽוּמַתְכֶם (במדבר יח, כז), מַדּוּעַ נֶחְשַׁבְנוּ כַבְּהֵמָה (איוב יח, ג), כִּֽי־בַמֶּה נֶחְשָׁב הֽוּא (ישעיה ב, כב), הֲלוֹא נָכְרִיּוֹת נֶחְשַׁבְנוּ לוֹ (בראשית לא, טו), לֹא יֵֽחָשֵׁב לוֹ פִּגּוּל יִֽהְיֶה (ויקרא ז, יח), רְפָאִים יֵחָֽשְׁבוּ אַף־הֵם כַּֽעֲנָקִים (דברים ב, יא). 

חשׁה  
לְמַעַן צִיּוֹן לֹא אֶחֱשֶׁה (ישעיה סב, א), פֶּן־תֶּֽחֱשֶׁה מִמֶּנִּי (תהלים כח, א), וַיֶּחֱשׁוּ גַּלֵּיהֶֽם (שם קז, כט), עֵת לַֽחֲשׁוֹת (קהלת ג, ז). והפעל הכבד [הִפְעִיל] הֶחֱשֵׁיתִי מֵֽעוֹלָם אַֽחֲרִישׁ (ישעיה מב, יד), וְאַתֶּם מַחְשִׁים אַל־תֵּעָצְלוּ (שופטים יה, ט), הֲלֹא אֲנִי מַחְשֶׁה (ישעיה נז, יא). גַּם־אֲנִי יָדַעְתִּי הֶֽחֱשֽׁוּ (מלכים ב' ב, ג), יש אומרים כי הוא צווי והיה ראוי להפתח. והנכון שהוא עבר כמשפטו ופירוש כשאמר להם גם אני ידעתי הם החשו שלא דברו אליו עוד. ואשר הוא פעל יוצא וְהַֽלְוִיִּם מַחְשִׁים לְכָל־הָעָם (נחמיה ח, יא). כלם ענין שתיקה.

חשׁך  
חָשַׁךְ הַשֶּׁמֶשׁ בְּצֵאתוֹ (ישעיה יג, י), חָשַׁךְ בַּֽעֲרִיפֶֽיהָ (שם ה, ל), וְחָשְׁכָה לָכֶם מִקְּסֹם (מיכה ג, ו), וַתֶּחְשַׁךְ הָאָרֶץ (שמות י, טו), תֶּחְשַׁכְנָה עֵינֵיהֶם מֵרְאוֹת (תהלים סט, כד). והשם וְחשֶׁךְ עַל־פְּנֵי תְהוֹם (בראשית א, ב), יַגִּיהַּ חָשְׁכִּֽי (תהלים יח, כט), ובתוספת מ"ם וְהָיָה בְמַחְשָׁךְ מַֽעֲשֵׂיהֶם (ישעיה כט, טו), מְֽיֻדָּעַי מַחְשָֽׁךְ (תהלים פח, יט), פירוש כאילו מידע במקום חשך שלא אראם ולא יבאו לבקרני ואני חולה. בְּמַֽחֲשַׁכִּים הוֹשִׁיבַנִי (איכה ג, ו), כִּי־מָלְאוּ מַֽחֲשַׁכֵּי־אֶרֶץ (תהלים עד, כ), הם הפחותים מבני אדם שהם בחשך. וכן בַּל־יִתְיַצֵּב לִפְנֵי חֲשֻׁכִּֽים (משלי כב, כט), תאר בפלס עֲרֻמִּים. ותרגום וּמִן־הָעָם הַדַּלִּים (ירמיה לט, י) וּמִן עַמָא חֲשִׁיכַיָא, דַּלּוֹת וְרָעוֹת (בראשית מא, יט) חֲסִיכָן וּבִישָׁן. ומשקל אחר השם כַּֽחֲשֵׁיכָה כָּאוֹרָֽה (תהלים קלט, יב), ונכתבה יו"ד המשך אחר הצרי. והסמוך חֶֽשְׁכַת־מַיִם (תהלים יח, יב). והקבוץ בלשון זכרים אֲשֶׁר הָלַךְ חֲשֵׁכִים (ישעיה נ, י). והפעל הכבד [הִפְעִיל] וְהַֽחֲשַׁכְתִּי לָאָרֶץ בְּיוֹם אֽוֹר (עמוס ה, ט), בְּטֶרֶם יַחְשִׁךְ (ירמיה יג, טז), גַּם־חשֶׁךְ לֹֽא־יַחְשִׁיךְ מִמֶּךָ (תהלים קלט, יב), פירוש לא יחשיך דבר ממך. שָׁלַֽח חשֶׁךְ וַיַּחְשִׁךְ (תהלים קח, כח).

חשֹך  
וְלֹֽא־חָשַׂךְ מִמֶּנִּי מְאוּמָה (בראשית לט, ט), וְאֶת־עַבְדּוֹ חָשַׂךְ מֵֽרָעָה (שמואל א' כה, לט), מֻרְדָּף בְּלִי חָשָֽׂךְ (ישעיה יד, ו), פירוש שלא חשך רודפו מלרדפו, וּמִפָּנַי לֹא־חָשְׂכוּ רֹֽק (איוב ל, י), אֲשֶׁר־חָשַׂכְתִּי לְעֶת־צָר (שם לח, כג). חָשַׂכְתָּֽ לְמַטָּה מֵֽעֲוֹנֵנוּ (עזרא ט, יג), פירוש מנעת מעונינו מלתתנו למטה ומלגמלנו בעינינו. גַּם מִזֵּדִים חֲשׂךְ עַבְדֶּךָ (תהלים יט, יד), וְחוֹשֵׂךְ שְׂפָתָיו מַשְׂכִּֽיל (משלי י, יט), וָֽאֶחְשׂךְ גַּם־אָֽנֹכִי אֽוֹתְךָ (בראשית כ, ו), קְרָא בְגָרוֹן אַל־תַּחְשֹׂךְ (ישעיה נח, א), פירוש אל החשוך הקריאה. וכן וְצַדִּיק יִתֵּן וְלֹא יַחְשֹֽׂךְ (משלי כא, כו), ולא יחשוך המתן כי כלם פעלים יוצאים. אבל וְנִיד שְׂפָתַי יַחְשֹֽׂךְ (איוב טו, ה), ידמה שהוא פעל עומד. והנפעל לֹא־יֵֽחָשֵׂךְ כְּאֵבִי (שם טז, ו), כולם ענין מניעה. וּבִתְחַפְנְחֵס חָשַׂךְ הַיּוֹם (יחזקאל ל, יח), פירש רבי יונה כמו חָשַֹך השׁמשׁ ולא נמצא זה ההפך בלשון הקדש אך פירושו כמשמעו בענין מניעה ויש בו מלה נסתרת והיא אוֹרוֹ כלומר מנע היום אורו. ואמר זה לרוב הצרה שתבא להם.

חשׁל  
כָּל־הַנֶּֽחֱשָׁלִים אַֽחֲרֶיךָ (דברים כה, יח), הפוך מן וַיַּֽחֲלשׁ יְהוֹשֻׁעַ (שמות יז, יג), ודומה לו בלשון ארמית מְהַדֵּק וְחָשֵׁל (דניאל ב, מ). 

חשׁן  
לָֽאֵפֹד וְלַחֹֽשֶׁן (שמות כה, ז), חֹשֶׁן מִשְׁפָּט (שם כח, טו). קראו חֹשֶׁן מִשְׁפָּט לפי שהיו עליו האורים והתומים שהיו מודיעים משפט האדם כשהיו שואלים בהם.

חשֹף  
חָשַׂף י"י אֶת־זְרוֹעַ קָדְשׁוֹ (ישעיה נב, י), חָשַׂפְתִּי שׁוּלַיִךְ (ירמיה יג, כו). וַֽחֲשׂוּפַי שֵׁת (ישעיה כ, ד), כמו חשופים. וכן וְקָרַֽע לוֹ חַלּוֹנָי (ירמיה כב, יד). וּזְרֹֽעֲךָ חֲשׂוּפָה (יחזקאל ד, ז), חֶשְׂפִּי־שֹׁבֶל (ישעיה מז, ב), פ"א הפעל בסגול, חָשׂף חֲשָׂפָהּ וְהִשְׁלִיךְ (יואל א, ז), וַיֶּֽחֱשׂף יְעָרוֹת (תהלים כט, ט), בסגול. והשם מַחְשׂף הַלָּבָן (בראשית ל, לז), ענין כלם ענין גלוי. ומענינם על דרך ההשאלה וְלַחְשׂף מַיִם מִגֶּֽבֶא (ישעיה ל, יד), כלומר לקחת מים מגבא. ואמר גֶּבֶא שאין בו רק מעט מים ואין אדם יכול לקחת מים ממנו בכלי גדול כי אם בשבר כלי שיכול לסמוך שפתי השבירה בקרקע הנבא ויקח מעט המים שבו, וכשלקח המים מן הגבא הנה נשאר הגבא חשוף ומגולה לפיכך אמר לחשוף. או לפי שהמים הן בסתר בגבא וכשלוקח אותם הוא מגלה אותם. וכן לַחְשׂף חֲמִשִּׁים פּוּרָה (חגי ב, טז), כלומר לקחת כל התירוש עד שלא ישאר ביקב כלום ונמצא כי החמשים שהיה חושב לא היו כי אם עשרים. כִּשְׁנֵי חֲשִׂפֵי עִזִּים (מלכים א' כ, כז), אמר בו התרגום כִּתְרֵין גִזְרֵי עִזִין, כלומר שני עדרים קטנים מן העזים. 

חשׁק  
חָשַׁק י"י בָּכֶם (דברים ז, ז), חָֽשְׁקָה נַפְשׁוֹ בְּבִתְּכֶם (בראשית לד, ח), והשם וְאֵת כָּל־חֵשֶׁק שְׁלֹמֹה (מלכים א' ט, א), בחמש נקדות ענינם כענין חפץ וידוע הוא. ומענין זה וְחִשַּׁק אֹתָם (שמות לח, כח), מְחֻשָּׁקִים כֶּסֶף (שם לח, יז). וַֽחֲשֻֽׁקֵיהֶם כָּֽסֶף (שם לח, יא), ענין הדוק ודבוק, כי היו לעמודים חוטי כסף מדובקים ומקושרים בהם סביב כמו שעושין בחביות העץ להדק אותם. והשם וְחִשֻּֽׁקֵיהֶם וְחִשֻּֽׁרֵיהֶם הַכֹּל מוּצָֽק (מלכים א' ז, לג).

חשׁר 
וְחִשֻּֽׁקֵיהֶם וְחִשֻּֽׁרֵיהֶם הַכֹּל מוּצָֽק (מלכים א' ז, לג), ענין קשור. וכן חַשְׁרַת־מַיִם (שמואל ב' כב, יב), ובמקומו בתהלים (יח, יב), חֶֽשְׁכַת־מַיִם ורצה לומר חַשְׁרַת־מַ֖יִם קשור העבים זו בזו, ובעת קשור העבים זו בזו מרוב עביים שהם מלאים מיס תחשך הארץ.

חתת  
הֹבִישׁ בֵּל חַת מְרֹדָךְ (ירמיה נ, ב), חַתּוּ לֹא־עָנוּ עוֹד (איוב לב, טו), חַתּוּ גִּלּוּלֶֽיהָ (ירמיה נ, ב), הֵמָּה חַתִּים נְסֹגִים אָחוֹר (שם מו, ה), הִתְאַזְּרוּ וָחֹתּוּ (ישעיה ח, ט). והנפעל וּמִפְּנֵי שְׁמִי נִחַת הֽוּא (מלאכי ב, ה), וְֽנִֽחֲתָה קֶֽשֶׁת־נְחוּשָׁה זְרוֹעֹתָֽי (תהלים יח, לה), פירוש ונשברה בזרועותי והיה ראוי להיות ונחתה בדגש והוקל כמו וְרָֽחֲבָה וְנָֽסְבָה (יחזקאל מא, ז), אבל כִּֽי־שָׁם אֲרָם נְחִתִּֽים (מלכים ב' ו, ט), אף על פי שהוא דומה מזה השרש טוב הוא לשומו משרש נָחַת לפי שאין ענינו דומה לזה הענין. אַל־תִּירָא וְאַל־תֵּחָֽת (דברים א, כא), יֵחַת אֶפְרַיִם מֵעָֽם (ישעיה ז, ח), וּבְרֶגַע שְׁאוֹל יֵחַֽתּוּ (איוב כא, יג), וְלֹא־יִֽירְאוּ עוֹד וְלֹֽא־יֵחַתּוּ (ירמיה כג, ד), וְצִדְקָתִי לֹא תֵחָֽת (ישעיה נא, ו), כלומר לא תשבר ולא תתבטל. והפעל הכבד [הִפְעִיל] הַחִתֹּתָ כְּיוֹם מִדְיָֽן (שם ט, ד), וּבֽוּז־מִשְׁפָּחוֹת יְחִתֵּנִי (איוב לא, לד), פֶּֽן־אֲחִתְּךָ (ירמיה א, יז), וְשֹׁד בְּהֵמוֹת יְחִיתַן (חבקוק ב, יז), הנח תמורת הדגש כי הראוי בו כדרך חבריו יְחִתָּן בדגש התי"ו. והפירוש שפירש רבי יונה נכון, שפירוש מה שאמר למעלה כִּֽי־חֲמַס לְבָנוֹן יְכַסֶּךָּ (שם) אמר למלך בבל החמס שעשיה ללבנון שהוא ארץ ישראל יכסה אותך, כלומר ישוב חמסך בראשך, אחר שעשית כמה רעות לסוף ישובו ויחולו על ראשך, כי כן שֹׁד בְּהֵמוֹת יְחִיתַן כי השד שיעשו החיות בטרפם טרף רב ימים רבים ולבסוף פעם אחת יאספו עליהם הרבה אנשים ויחתו ויהרגו אותם כן אתה כל החמס שעשית כמה שנים ישוב עליך בפעם אחת הכל ויכסך. ויפה פירש. אבל מה שכתב אותו שרש בפני עצמו בששרש חִית אינו נכון. ואחר שמצאנו שרש חָתַת טוב הוא לשומו משרשו ומענינו. והנח שבא תמורת הדגש אין תימה כי כן דרך הלשון במקומות הרבה. ואם שרש יחיתן חִית טוב שיהיה שם ממנו אַל־תִּתֵּן לְחַיַּת נֶפֶשׁ תּוֹרֶךָ (תהלים עד, יט), אבל לפי שהיו"ד פתוחה ידמה שהיא מלה סמוכה לא שתהיה התי"ו שרש וכבר פירשנוהו בשרש חָיָה. ויש לפרש הפסוק פירוש אחר עוד. כי לפי מה שדמה את ישראל ללבנון שהוא יער מלא עצים דמה השוכנים בה לחיות שדרכן לשכון בלבנון כמו שאמר וּלְבָנוֹן אֵין דֵּי בָּעֵר וְחַיָּתוֹ אֵין דֵּי עוֹלָֽה (ישעיה מ, טז), ויו"ד יחיתן היא למלך בבל ופירוש הפסוק, החמס שעשית לארץ ישראל והשוד שעשית לשוכנים בה שהחתות אותם יכסך. ובפלס התשלום וְהַחְתַּתִּי אֶת־עֵילָם (ירמיה מט, לז). וכבד אחר [פִּעֵל] וְחִתַּתַּנִי בַֽחֲלֹמוֹת (איוב ז, יד). ושלא נזכר פעלו [פֻּעַל] וְנִלְכְּדוּ גִּבּוֹרֶיהָ חִתְּתָה קַשְּׁתוֹתָם (ירמיה נא, נו), והחירק במקום שורק כמו וּפִתְּחוּ שְׁעָרַיִךְ תָּמִיד (ישעיה ס, יא), לֹֽא־פִתְּחָה אָזְנֶךָ (שם מח, ח), מֵֽאֶתְנַן זוֹנָה קִבָּצָה (מיכה א, ז). ויש לפרש עוד חִתְּתָה כמשמעו מפעל הדגוש ומלת חִתְּתָה שבה אל בבל כלומר כאילו היא חתתה בחטאתיה קשתות גבוריה. וזה הפירוש הוא הנכון. והשם לִבְלִי־חָֽת (איוב מא, כה). ואפשר שהוא פעל עבר. ובמשקל השלם תִּֽרְאוּ חֲתַת וַתִּירָֽאוּ (שם ז, כא), ובמשקל אחר וַיְהִי חִתַּת אֱלֹהִים (בראשית לה, ה), הראוי חִתְתַּת בפלס צִדְקַת י"י (דברים לג, כא). ובמשקל אחר כִּֽי־חִתִּית גִּבּוֹרִים בְּאֶרֶץ חַיִּֽים (יחזקאל לב, כז), בְּחִתִּיתָם מִגְּבֽוּרָתָם בּוֹשִׁים (שם לב, ל). ובתוספת מ"ם מְחִתַּת דַּלִּים רֵישָֽׁם (משלי י, טו). ובמשקל אחר בהכפל הפ"א וְחַתְחַתִּים בַּדֶּרֶךְ (קהלת יב, ה), כלומר שברים ומורא יבא להם לזקנים בדרך שלא יכילו להלוך מרוב חולשרת זקנתם וכלם ענין שבירה.

חתה  
כִּי גֶֽחָלִים אַתָּה חֹתֶה עַל־רֹאשׁוֹ (משלי כה, כב), הֲיַחְתֶּה אִישׁ אֵשׁ בְּחֵיקוֹ (שם ו, כז), לַחְתּוֹת אֵשׁ מִיָּקוּד (ישעיה ל, יד), תֵּחַת גְּעָרָה בְמֵבִין (משלי יז, י), בפלס וַתֵּתַע משפטם תַּחְתֶּה, תַּתְעֶה, יַחְתְּךָ וְיִסָּֽחֲךָ מֵאֹהֶל (תהלים נב, ז), ענינם ענין לקיחה. ויתכן כי תֵּחַת משרש נָחַ    ת כלומר תרד ותחול הגערה במבין. והשם קַח אֶת־הַמַּחְתָּה (במדבר יז, יא), כלי לחתות בו האש, וּמַלְקָחֶיהָ וּמַחְתֹּתֶיהָ (שמות כה, לח), היו מחתות המנורה לחתות בהן אפר הפתילוח שדלקו בלילה וכבו.  

חתך  
נֶחְתַּךְ עַל־עַמְּךָ וְעַל־עִיר קָדְשֶׁךָ (דניאל ט, כד), פירוש נגזר. ורבותינו ז"ל הרגילו בזה הלשון באמרם (זבחים צב, ע"ב), חתיכה של בשר, במקום חתך וזולת אלו הרבה.

חתל  
וַֽעֲרָפֶל חֲתֻלָּתֽוֹ (איוב לח, ט), וְהָחְתֵּל לֹא חֻתָּֽלְתְּ (יחזקאל טז, ד), לָשׂוּם חִתּול (יחזקאל ל, כא), ענינם ענין חבישה ועטיפה.

חתם  
וָֽאֶכְתֹּב בַּסֵּפֶר וָֽאֶחְתֹּם (ירמיה לב, י), חָתֻם בִּצְרוֹר פִּשְׁעִי (איוב יד, יז), מַעְיָן חָתֽוּם (שיר השירים ד, יב), כמו שאמר גַּל נָעוּל (שם) והוא משל על בנות ישראל שנשמרות מהזנות.  או משל על כל ישראל כלומר שלא יזנו אחרי אלהים אחרים. אַתָּה חוֹתֵם תָּכְנִית (יחזקאל כח, יב), כלומר אתה חותם התכנית ומשלימו כי כך הוא חתום כלו. וּבְעַד כּֽוֹכָבִים יַחְתֹּֽם (איוב ט, ז), כאילו חתם עליהם ויסתירם כמו שהחותם מסתיר הספר.  בְּיַד־כָּל־אָדָם יַחְתּוֹם (איוב לז, ז), יש מפרשים על הגשם שזכד, שהגשם יסגירם וימנעם מלצאת לדעת כל אנשי מעשהו (שם) כלומר מעשהו בשדה. ויש מפרשים על הקור שיסגור ביד כל אדם שלא יוביל לעשות מעשהו מפני הקרירות. ויש פירושים אחרים אבל אלו קרובים לענין הפסוקים. והנפעל וְנֶחְתָּם בְּטַבַּעַת הַמֶּֽלֶךְ (אסתר ג, יב). ולגזרת פעול וְנַחְתּוֹם בְּטַבַּעַת הַמֶּלֶךְ (שם ה, ח), והוא בינוני. והשם שִׂימֵנִי כַֽחוֹתָם עַל־לִבֶּךָ (שיר השירים ח, ו), פירוש כחותם על היד כן שֹימֵנִי על לבך ועל זרועך שלא תסירני משם כמו הטבעת שחותמין בו הכתבים שלא יסור מן היד שיהא מזומן לחתום בו. וכן חֹתָֽמְךָ וּפְתִילֶךָ (בראשית לח, יח), וכן תרגם אונקלוס עִזְקְתָךְ. והפעל הכבד [הִפְעִיל] אֽוֹ־הֶחְתִּים בְּשָׂרוֹ מִזּוֹבוֹ (ויקרא טו, ג), כלומר שסתם הזוב פי האמה וסגר אותה מרוב עביו. כי פירוש זוב ושכבת ורע על שני פנים. האחד ריר שהוא יורד צלול והאחד שהוא עב ומרוב עביו יסגר פי האמה. וכבד אחר [פִּעֵל] יוֹמָם חִתְּמוּ־לָמוֹ (איוב כד, טז), כלומר ביום יעשו הגנבים חותם וסימן בכותלים ובלילה יחתרו באותו מקום שחתמו. ויש מפרשים יוֹמָם חִתְּמוּ־לָמוֹ יסגרו למו שהם נסגרים ביום שלא יראם אדם וזהו לא ירעו אוֹר, (שם). והכלל כי ענין השרש הזה הוא ענין סגירה ולפי שהחוחם הוא סוגר הספר, נקרא כן. וכן הקשירות שיעשה אדם על הדברים להסתירם נקראות חותם כמו שאמרו רבותינו ז"ל (ביצה לא, ע"ב), חותמות שבקרקע מתיר אבל לא מפקיע ולא חותך, ושבכלים מתיר ומפקיע וחותך אחד שבת ואחר יום טוב. ולפיכך נקרא המשלים חותם כאילו הוא סוגר הדבר שאין בו עוד, לפיכך נאמר אַתָּה חוֹתֵם תָּכְנִית. וכן אמרו במשנה הפותח והחותם בתורה מברך לפניה ולאחריה (מגילה פרק שלשי משנה א), ולפיכך נקראת כתיבת העדים בספר חתימה כמו שאמרו (גיטין פרק שביעי משנה ב), עד שיאמר לסופר ויכתוב ולעדים ויחתמו וזולת זה הרבה לפי שהעדים הם השלמת השטר וסגירהו שאין אחריהם דבר [סִיגִילוֹ] .

חתן  
[הִתפָּעֵל] וְעַתָּה הִתְחַתֵּן בַּמֶּֽלֶךְ (שמואל א, יח, כב), וְלֹא תִתְחַתֵּן בָּם (דברים ז, ג) וַיִּתְחַתֵּן לְאַחְאָֽב (דברי הימים ב' יח, א), וְהִֽתְחַתְּנוּ אֹתָנוּ (בראשית לד, ט), ונקרא אבי אשת האדם חתן, חֹתֵן מֹשֶׁה (שמות יח, א), וַיֶּחֱזַק־בּוֹ חֹֽתְנוֹ (שופטים יט, ד), ואמה חֹתֶנֶת, אָרוּר שֹׁכֵב עִם־חֹֽתַנְתּוֹ (דברים כז, כג), והוא נקרא חָתָן להם. עֹד מִֽי־לְךָ פֹה חָתָן וּבָנֶיךָ וּבְנֹתֶיךָ (בראשית יט, יב), שִׁמְשׁוֹן חֲתַן הַתִּמְנִי (שופטים טו, ו), כִּֽי־אֶֽהְיֶה חָתָן לַמֶּֽלֶךְ (שמואל א'  יח, יח). וכתב רבי יונה כי אחי האשה יקרא לבעלה חותן מִבְּנֵי חֹבָב חֹתֵן מֹשֶׁה (שופטים ד, יא), לפי שמצא ויאמר משה לחבב בן רעואל המדיני חֹתֵן מֹשֶׁה (במדבר י, כט), ואומר וַתָּבֹאנָה אֶל־רְעוּאֵל אֲבִיהֶן (שמות ב, יח), דומה לו, כי רעואל הוא יתרו וחובב הוא בן יתרו. ולא יתכן לפרש כך כי הלא אמר לו כי על כן ידעת חנותינו בַּמִּדְבָּר וְהָיִיתָ לָּנוּ לְעֵינָֽיִם (במדבר י, לא), ויתרו הוא שהיה עמהם במדבר כמו כמו שאמר וַיִּשְׁמַע יִתְרוֹ כֹהֵן מִדְיָן וגו' (שמות יח, א). אבל הנכון כי חובב הוא יתרו ורעואל אבי יתרו ומה שאמר אל רעואל אביהן הוא אבי אביהן כי כן דדך הלשון לקרוא לאבי אביו אביו ולבן בנו בנו. והשם בְּיוֹם חֲתֻנָּתוֹ (שיר השירים ג, יא), כלומר ביום חופתו שהוא יום שנעשה חתן ואז יקרא חתן מפני הסמיכה אל חתנו. קוֹל חָתָן וְקוֹל כַּלָּה (ירמיה ז, לד), וְהוּא כְּחָתָן יֹצֵא מֵחֻפָּתוֹ (תהלים יט, ו). כִּי חֲתַן־דָּמִים אַתָּה לִֽי (שמות ד, כה), נראה מסברא כי כמו שהיו קוראים לאדם ביום חופתו חתן כך היו קוראים לתינוק ביום המולו חתן כי עקר מלת חתן הוא ענין התחדשות השמחה, וכמו שתתחדש השמחה ביום החופרה כן תתחדש השמחה ביום המילה. ופירוש כִּי חֲתַן־דָּמִים אַתָּה לִֽי אמר בתחלה וַיְהִי בַדֶּרֶךְ בַּמָּלוֹן...וַיְבַקֵּשׁ הֲמִיתֽוֹ (שם ד, כד), כלומר שבקש המלאך להמית את משה מפני שלא מל אליעזר בנו והרגיש משה כי בעונש המילה היה וצוה את צפורה למול אותו כי הוא לא היה יכול מפני החולי שהיה כבר עליו, וַתִּקַּח צִפֹּרָה צֹר וַתִּכְרֹת אֶת־עָרְלַת בְּנָהּ וַתַּגַּע לְרַגְלָיו (שם ד, כה), פירוש לרגלי משה כלומר אם מפני העונש הזה נחלית הנה דם המילה. ותאמר כִּי חֲתַן־דָּמִים אַתָּה לִֽי פירוש במולה את בנה אמרה כִּי חֲתַן־דָּמִים אַתָּה לִֽי כלומר נעשית לי היום חתן לדמים ולהריגת בעלי וכשהגיע מדם המילה לרגלי משה ורפה החולי ממנו או הכירה ואמרה חֲתַן דָּמִים לַמּוּלֹֽת (שם), כלומר אתה שקראתיך חתן דמים אינך חתן לדמי ההריגה כי אם לדמי המולות.

חתף  
הֵן יַחְתֹּף מִי יְשִׁיבֶנּוּ (איוב ט, יב). והשם אַף־הִיא כְּחֶתֶף תֶּֽאֱרֹב (משלי כג, כח), בשש נקודות ענינם כענין חטיפה בטי"ת, וכבר פירשנו בשרש חטף. וכ"ף כחתף כ"ף האמיתי כמו כ"ף הִשָּׁבְעָה לִּי כַּיּוֹם (בראשית כה, לג), ורצונו לומר כי בעת שחובל לחתף ולקחת תארב. 

חתר  
חָתַר בַּחשֶׁךְ בָּתִּים (איוב כד, טז), וָֽאֶחְתֹּר בַּקִּיר (יחזקאל ח, ח), אִם־יַחְתְּרוּ בִשְׁאוֹל (עמוס ט, ב), חֲתָר־נָא בַקִּיר (יחזקאל ח, ח). והשם אִם־בַּמַּחְתֶּרֶת יִמָּצֵא הַגַּנָּב (שמות כב, א), ענינם כענין חפירה. ומזה וַֽיַּחְתְּרוּ הָֽאֲנָשִׁים לְהָשִׁיב אֶל־הַיַּבָּשָׁה (יונה א, יג), פירוש שהשליכו הברזלים שקורין אנקור"ש בלע"ז בים והיו חותרין בהם בקרקע הים להוציא הספינה אל היבשה. או ויחתרו במחשבותם כלומר חקרו וחפשו עלות ותחבולות שיוכלו להוציא הספינה אל היבשה. ויש מפרשים ויחתרו במשוטות לפי שבעלי המשוטות דומים לחופרים בים.

ושאר הם בני ארבע אותיות

חבצל  
חֲבַצֶּ֣לֶת הַשָּׁר֔וֹן (שיר השירים ב, א), התי"ו תי"ו הנקבה כתי"ו שֽׁוֹשַׁנַּת הָֽעֲמָקִֽים (שם), והיא הנקראת ורד בלשון רבותינו ז"ל (שביעית פרק שביעי משנה ז) רוז"א בלע"ז. 

חכלל  
חַכְלִילִי עֵינַיִם (בראשית מט, יב), תאר. והשם חַכְלִלוּת עֵינָֽיִם (משלי כג, כט), ענינם ענין אדמימות העינים מרוב שתיית היין.

חלמשׁ  
מִצּוּר הַֽחַלָּמִֽישׁ (דברים ח, טו) מצור החזק והתקיף, מֵֽחַלְמִישׁ צֽוּר (שם לב, יג), סמוך, רוצה לומר מחוזק הצורים, והוא כמו תּוֹלַעַת שָׁנִי (שמות כח, ו) וּשְׁנִי תוֹלַעַת (ויקרא יד, ד). ולפי שלא יפול לשון חלמיש אלא על צור אמר בלי זכר צור בַּֽחַלָּמִישׁ שָׁלַח יָדוֹ (איוב כח, ט), שַׂמְתִּי פָנַי כַּֽחַלָּמִישׁ (ישעיה נ, ז).

חנמל  
וְשִׁקְמוֹתָם בַּֽחֲנָמַֽל (תהלים עח, טו), הוא מין ממיני הברד. ורבינו סעדיה תרגם אותו בערבי א"ל צקי"ע. והוא הקרח החזק שקורין לו בלע"ז קישון [גְייַאצ"וֹ] שמשבר פרחי האילנות ומיבש הלחלוח. 

חספס  
דַּק מְחֻסְפָּס (שמות טז, יד), מגולגל ועגול ולדעת אנקלוס שתרגמו מְקַלַּף הוא מן מַחְשׂף֙ הַלָּבָ֔ן (בראשית ל, לח), ועי"ן הפעל נכפלת. 

חרגל  
וְאֶת־הַֽחַרְגֹּל (ויקרא יא, כב), מין ממיני הארבה. 

חרטם  
לְכָל־חַרְטֹּם וְאָשַׁף וְכַשְׂדָּֽי (דניאל ב, י), וְלֹא־יָֽכְלוּ הַֽחַרְטֻמִּים (שמות ט, יא), כמו מכשפים, אלא שחלוקים בחכמתם כמו שאמר לַֽחַרְטֻמִּים וְלָֽאַשָּׁפִים וְלַֽמְכַשְּׁפִים (דניאל ב, ב). וכתב רבי אברהם אבן עזרא ז"ל כי החרטומים הם חכמי התולדת היודעים העיקרים ותולדת כל דבר וכל מעשים שיעשו בלט, לפיכך קרא להם נבוכדנצר בעבור שהם יודעים עיקר החלומות ואיך תראה הנפש דמיונות בלילה [אַסְטְרוֹלוֹגֵ"י בלע"ז] . 

חרמשׁ   
וְחֶרְמֵשׁ לֹא תָנִיף (דברים כג, כו), פירוש מגל [פַאלְצַ"ה בלע"ז]. 

חרצב   
פַּתֵּחַ חַרְצֻבּוֹת רֶשַׁע (ישעיה נח, ו), קשרים ואסרים. וכן אֵין חַרְצֻבּוֹת לְמוֹתָם (תהלים עג, ד), פירוש שלא יבאו להם יסורים והחלואים רבים בעת מותם, כי במרגוע ובנחת ימותו. 

חרצן  
מֵֽחַרְצַנִּים וְעַד־זָג (במדבר ו, ד), הם והגרעינים הפנימים. 

חשׁמל  
כְּעֵין הַֽחַשְׁמַל (יחזקאל א, ד), מלאך ששמו כך וכעין גוון שלו ראה מתוך האש. וכן אמרו רבותינו ז"ל (חגיגה יג, ע"א) מעשה בתינוק שהיה דורש במעשי מרכבה והיה מבין בחשמל ויצא אש מחשמל ואכלתו. ועוד אמרו כי המלות מורכבת באמרם (שם יג, ע"ב) מאי מאי חשמל? חש מל. אמר רבי יהודה חיות אש ממללות. במתניתא תנא עתים חשות עתים ממללות, בשעה שהדבור יוצא מפי הקדוש ברוך הוא חשות, בשעה שאין הדבור יוצא מפי הקרוש ברוך הוא ממללות, כלומר משבחות ומהללות השם יתברך. ויתכן שיהיה חשמל שם העין שהוא קרוב לעין האש כי אמר כְּעֵין הַֽחַשְׁמַל מִתּוֹךְ הָאֵשׁ. ואמר כְּעֵין חַשְׁמַל כְּמַרְאֵה־אֵשׁ בֵּֽית־לָהּ סָבִיב מִמַּרְאֵה מָתְנָיו וּלְמָעְלָה (יחזקאל א, כז). ואמר במראה השניה וממתניו ולמעלה כְּמַרְאֵה־זֹהַר כְּעֵין הַחַשְׁמַֽלָה (שם ח, ב). 

חשׁמן  
יֶאֱתָיוּ חַשְׁמַנִּים מִנִּי מִצְרָיִם (תהלים סח, לב), אנשים גדולים ונגידים, כמו שנקרא מתתיהו כהן גדול חשמונאי (שבת בא, ע"ב). או הוא שם למשפחה גדולה ששמה כך.

אחשדרפנים, אחשתרנים, פירשתים בשרש האל"ף.

נשלמה אות החי"ת

א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת
אות הטי"ת
 
טבח    טבל    טבע    טבר    טהר    טוב    טוה    טוח    טור    טושׁ    טחה    טחן    טחר    טטף    טיט     טיל    טיר    טלל    טלא    טמא    טמה    טמן    טנא    טנף    טעה    טעם    טען    טפף    טפח    טפל    טפשׁ    טרד    טרה    טרח    טרם    טרף    טאטא    טפסר 

טבח  
טָבַחְתָּ לֹא חָמָֽלְתָּ (איכה ב, כא), וּטְבָחוֹ אוֹ מְכָרוֹ (שמות כא, לז), שֽׁוֹרְךָ טָבוּחַ לְעֵינֶיךָ (דברים כח, לא), וּטְבֹחַ טֶבַח וְהָכֵן (בראשית מג, טז), יוּבַל לִטְבוֹחַ (ירמיה יא, יט). והתאר וַיָּרֶם הַטַּבָּח אֶת־הַשּׁוֹק וְהֶֽעָלֶיהָ (שמואל א' ט, כד), שַׂר הַטַּבָּחִים (בראשית לט, א), לְרַקָּחוֹת וּלְטַבָּחוֹת (שמואל א' ח, יג). והשם כַּשֶּׂה לַטֶּבַח יוּבָל (ישעיה נג, ז), בסגול הטי"ת, טָֽבְחָה טִבְחָהּ (משלי ט, ב). ובה"א הנקבה כְּצֹאן טִבְחָֽה (תהלים מד, כג), וְאֵת טִבְחָתִי אֲשֶׁר טָבַחְתִּי לְגֹֽזְזָי (שמואל א' כה, יא). ומשקל אחר הָכִינוּ לְבָנָיו מַטְבֵּחַ (ישעיה יד, כא), כולם ענין זביחה. ורבי יונה חלק מהם לענין בישול. וכן עשו רוב המפרשים ודמו אותם ללשון הערב שאומר למבשל הבשר טב"ך, והחי"ת בערבי כ"ף בערבי. ולפי דעתי אין צורך, כי כלם יתפרשו ענין זבח.

טבל
וְטָבַל הַכֹּהֵן (ויקרא ד, ו), וּטְבַלְתֶּם בַּדָּם אֲשֶׁר־בַּסַּף (שמות יב, כב), וַיִּטְבְּלוּ אֶת־הַכֻּתֹּנֶת בַּדָּֽם (בראשית לז, לא), וְטָבַלְתְּ פִּתֵּךְ בַּחֹמֶץ (רות ב, יד), וְטֹבֵל בַּשֶּׁמֶן רַגְלֽוֹ (דברים לג, כד), וַיִּטְבֹּל אוֹתָהּ בְּיַעְרַת הַדְּבָשׁ (שמואל א' יד, כז), וַיֵּרֶד וַיִּטְבֹּל בַּיַּרְדֵּן שֶׁבַע פְּעָמִים (מלכים ב' ה, יד), כלם ענינם כענין רחיצה, אך יש הפרש ביניהם, כי הרחיצה היא לנקות הדבר והטבילה היא פעמים נגיעת הדבר בדבר הלח מקצת הדבר או כולו. ועל דרך ההשאלה אָז בַּשַּׁחַת תִּטְבְּלֵנִי (איוב ט, לא), כלומר אפילו אם התרחצתי בימי שלג אתה הרחצני בשחת, כלומר שלא אנצל מן השחת. סְרוּחֵי טְבוּלִים בְּרָאשֵׁיהֶם (יחזקאל כג, טו), אומר על המצנפות שעל ראשם שהם סרוחים ויתרים תלוים לאחוריהם, וטבולים רצונו לומר שהמצנפות טבולים בצבע. והנפעל נִטְבְּלוּ בִּקְצֵה הַמָּיִם (יהושע ג, טו).

טבע  
טָבְעוּ גוֹיִם בְּשַׁחַת עָשׂוּ (תהלים ט, טז), טָבַעְתִּי בִּיוֵן מְצוּלָה (שם סט, ג) וַיִּטְבַּע יִרְמְיָהוּ (ירמיה לח, ו). ושלא נזכר פועלו מהדגוש [פֻּעַל] טֻבְּעוּ בְיַם־סֽוּף (שמות טו, ד). ושלא נזכר פועלו מהנוסף [הָפְעַל] הָטְבְּעוּ בַבֹּץ רַגְלֶךָ (ירמיה לח, כב), עַל־מָה אֲדָנֶיהָ הָטְבָּעוּ (איוב לח, ו). ענין הכל צלילה ושקיעה. טַבַּעַת עָגִיל וְכוּמָז (במדבר לא, נ), וַיָּסַר פַּרְעֹה אֶת־טַבַּעְתּוֹ (בראשית מא, מב), וְיָצַקְתָּ לּוֹ אַרְבַּע טַבְּעֹת זָהָב (שמות כה, יב). כלם ענינם ידוע, יש מהם בחותם ויש מהם בלא חותם, ויש מהם בית יד לכלים להכניס בהם בדים וכיוצא בהם. 

טבר  
מֵעִם טַבּוּר הָאָרֶץ (שופטים ט, לז), יֹֽשְׁבֵי עַל־טַבּוּר הָאָֽרֶץ (יחזקאל לח, יב), והטבור בארם ידוע והוא השורר. ובדברי רבותינו ז"ל הרבה באמרם (נדה ל, ע"ב) פיו סתום וטבורו פתוח. וזולת זה הרבה. ולפי שהטבור אמצע הגוף קורא מקום שהוא מצוע הארץ וגבהה טבור מֵעִם טַבּוּר הָאָרֶץ, יֹֽשְׁבֵי עַל־טַבּוּר הָאָֽרֶץ [בוניגול"ו בלע"ז].

טהר   
וּבָא הַשֶּׁמֶשׁ וְטָהֵר (ויקרא כב, ז), וְטָֽהֲרָה מִמְּקֹר דָּמֶיהָ (שם יב, ז), הֲלֹֽא־אֶרְחַץ בָּהֶם וְטָהָרְתִּי (מלכים ב' ה, יב), טָהַרְתִּי מֵֽחַטָּאתִֽי (משלי כ, ט), וְיָשֹׁב בְּשָֽׂרְךָ לְךָ וּטְהָֽר (מלכים ב' ה, י), צווי במקום עתיד והוא כמו וְתִטְהַר, לֹא תִטְֽהֲרִי אַֽחֲרֵי מָתַי עֹֽד (ירמיה יג, כז), פירוש לא תטהרי אחרי שנטמאת ואם תאמרי שתטהרי מתי עוד? לִפְנֵי י"י תִּטְהָֽרוּ (ויקרא טז, ל). והתאר וְהָאִישׁ אֲשֶׁר־הוּא טָהוֹר (במדבר ט, יג). ובסמוך וּֽטֳהָר ־ידים (איוב יז, ט), הטי"ת והה"א נקראים בקמץ חטף. מִכֹּל הַבְּהֵמָה הַטְּהוֹרָה (בראשית ז, ב), עַל הַמְּנֹרָה הַטְּהֹרָה (ויקרא כד, ד), עַל הַשֻּׁלְחָן הַטָּהֹר (שם כד, ו), פירוש שהיו זהב טהור. והשם בִּדְמֵי טָֽהֳרָה (שם יב, ד), הה"א אינה מפיק ואינה סימן הנקבה הנסתרת אך הוא שם לבדו ומפני הה"א נהפך הקמץ בעי"ן הפועל כי היה ראוי בפ"א הפעל כמו עָצְמָה, חָכְמָה. ובא בתי"ו בלתי סמיכות וְעַל־טָֽהֳרַת לְכָל־קֹדֶשׁ (דברי הימים א' כג, כח). והמחובר אל הכנוי וְאַֽחֲרֵי טָֽהֳרָתוֹ שִׁבְעַת יָמִים יִסְפְּרוּ־לֽוֹ (יחזקאל מד, כו), ופירשו רבותינו ז"ל (מועד קטן טו, ע"ב) אחרי פרישתו מן המת. אַֽחֲרֵי הֵרָֽאֹתוֹ אֶל־הַכֹּהֵן לְטָֽהֳרָתוֹ (ויקרא יג, ז), פירושו אחרי טהרתו. אבל וּבִמְלֹאת יְמֵי טָֽהֳרָהּ (שם יב, ו), הה"א במפיק והיא סימן לנקבה הנסתרת כי השם הנפרד ממנו טֹהַר, וּכְעֶצֶם הַשָּׁמַיִם לָטֹֽהַר (שמות כד, י). והפעל הכבד [פִּעֵל] וְטִֽהֲרוּ הָאָֽרֶץ (יחזקאל לט, טז), לְטַֽהֲרוֹ אוֹ לְטַמְּאֽוֹ (ויקרא יג, נט), וְכֹה־תַֽעֲשֶׂה לָהֶם לְטַֽהֲרָם (במדבר ח, ז), אַתְּ אֶרֶץ לֹא מְטֹֽהָרָה הִיא (יחזקאל כב, כד), וְיָשַׁב מְצָרֵף וּמְטַהֵר כֶּסֶף (מלאכי ג, ג), וְטִהַר אֶת־בְּנֵֽי־לֵוִי וְזִקַּק אֹתָם (שם). וְרוּחַ עָֽבְרָה וַתְּטַֽהֲרֵֽם (איוב לז, כב), פירוש כאשר העבים מתפזרים השמים טהורים וזכים. וכן זָהָב טָהוֹר (שמות כה, יא) אחרי הצרפו וישאר מזוקק ונקי מכל סיג הוא טהור. ובדברי רבותינו ז"ל (שקלים פרק ו, הלכה ה) זהב טהור שהיו מכניסין אותו לאור ולא היה חסר כלום. וההתפעל אֲשֶׁר לֹֽא־הִטַּהַרְנוּ מִמֶּנּוּ (יהושע ככ, יז), וַיִּטַּֽהֲרוּ הַכֹּֽהֲנִים (נחמיה יב, ל), וְהִֽטַּֽהֲרוּ וְהַֽחֲלִיפוּ שִׂמְלֹֽתֵיכֶֽם (בראשית לה, ב), אֵת הָאִישׁ הַמִּטַּהֵר (ויקרא יד, יא), הַמִּתְקַדְּשִׁים וְהַמִּֽטַּֽהֲרִים אֶל־הַגַּנּוֹת (ישעיה סו, יז), בכלם תי"ו התפעל נופלת להקל. והשם בתוספת מ"ם הִשְׁבַּתָּ מִטְּהָרוֹ (תהלים פט, מה), הטי"ת בקמץ חטף לתפארת וכן דגש הטי"ת לתפארת כדגש מִקְּדָשׁ י"י (שמות טו, יז), ורבים כמוהם. והראוי בלא דגש מִטְהָר בפלס מִדְבָּר, מִשְׁמָר. ופירוש השבת מטהרו כלומר השבת זכותו ונקיותו וזוהר מלכותו וכסאו לארץ מגרת. 

טוב   
מַה־טֹּבוּ אֹֽהָלֶיךָ יַֽעֲקֹב (במדבר כד, ה), מַה־טֹּבוּ דֹדַיִךְ מִיַּיִן (שיר השירים ד, י). והפעל הכבד [הִפְעִל] הֱטִיבוֹתָ כִּי הָיָה עִם־לְבָבֶֽךָ (דברי הימים ב' ו, ה). והתאר טוֹב לִפְנֵי הָאֱלֹהִים (קהלת ז, כו), וַיַּרְא אֱלֹהִים אֶת־הָאוֹר כִּי־טוֹב (בראשית א, ד), טוֹבָם כְּחֵדֶק (מיכה ז, ד), הֲטוֹבָה הִוא אִם־רָעָה (במדבר יג, יט), צַדִּקִים וְטֹבִים מִמֶּנּוּ (מלכים א' ב, לב). וַנִּשְׂבַּֽע־לֶחֶם וַנִּֽהְיֶה טוֹבִים (ירמיה מד, יז), כלומר עשירים ומלאים. כִּי טֹבֹת הֵנָּה (בראשית ו, ב), יפות. שֶׁבַע פָּרֹת הַטֹּבֹת (שם מא, כו), שמנות ויפות. וכן בָּחוּר וָטוֹב (שמואל א' ט, ב), וְאֵין אִישׁ מִבְּנֵי יִשְׂרָאֵל טוֹב מִמֶּנּוּ (שם), פירוש יפה מראה. וכן תרגם יונתן שַׁפִּיר. והשם עַל כָּל־הַטּוֹבָה אֲשֶׁר־עָשָׂה י"י לְיִשְׂרָאֵל (שמות יח, יט), טוֹבָתִי בַּל־עָלֶֽיךָ (תהלים טז, ב), ובלי ה"א וְהָיָה הַטּוֹב הַהוּא (במדבר י, לב). ובהסמכו ישוב החולם שורק וְרַב־טוּב לְבֵית יִשְׂרָאֵל (ישעיה סג, ז), טוּב הָאָרֶץ תֹּאכֵֽלוּ (ישעיה א, יט), אֲנִי אַֽעֲבִיר כָּל־טוּבִי עַל־פָּנֶיךָ (שמות לג, יט), זֵכֶר רַב־טוּבְךָ יַבִּיעוּ (תהלים קטה, ז). ויש לומר כי טוֹב בחולם שם תאר וטוּב בשורק שם דבר ובין בסמוך ובין במוכרת אחד הם והוא הנכון, כי מִבְחַר וְטֽוֹב־לְבָנוֹן (יחזקאל לא, טז), סמוך והוא בחולם. 

טוה  
טָווּ אֶת־הָֽעִזִּֽים (שמות לה, כו). והשם וַיָּבִיאוּ מַטְוֶה (שם לה, כה), ידוע. ופירוש טָווּ אֶת־הָֽעִזִּֽים את שער העזים.

טוח  
כִּי טַח מֵֽרְאוֹת עֵֽינֵיהֶם (ישעיה מד, יח), פתח. וְטָח אֶת־הַבָּֽיִת (ויקרא יד, מב), קמץ, וְהִנָּם טָחִים אֹתוֹ תָּפֵֽל (יחזקאל יג, י), אֱמֹר אֶל־טָחֵי תָפֵל וְיִפֹּל (שם יג, יא). והשם אַיֵּה הַטִּיחַ אֲשֶׁר טַחְתֶּֽם (שם יג, יב). והמקור מהנפעל וְאַֽחֲרֵי הִטּֽוֹחַ (ויקרא יד, מג). ויתכן שיהיה כִּי טַח מֵֽרְאוֹת פעל עומד. או יהיה יוצא כחביריו והטח הוא נביא השקר או הלב כמו שאמר לֵב הוּתַל הִטָּהוּ (ישעיה מד, כ). וענין הַטִּיחַ הוא שטחין כותלי הבית בסיד או בחמר בין אבן לאבן מחוץ או כל הכותל. הֵן־אֱמֶת חָפַצְתָּ בַטֻּחוֹת (תהלים נא, ח), מִי־שָׁת בַּטֻּחוֹת חָכְמָה (איוב לח, לו), פירוש כליות. ואמרו כי נקרא כן לפי שהן טוחות ומכוסות בחלב.

טור  
טוּר אֹדֶם פִּטְדָה (שמות כח, כז), אַרְבָּעָה טוּרֵי אָבֶן (שם לט, י), שְׁלֹשָׁה טוּרֵי גָזִית (מלכים א' ו, לו), וְטוּר כְּרֻתֹת אֲרָזִים (שם ו, יב), וְטוּר סָבִיב בָּהֶם סָבִיב לְאַרְבַּעְתָּם (יחזקאל מו, כג). ומשקל אחר טִירָה, טִירַת כָּסֶף (שיר השירים ח, ט), פירוש שורות ומערכות ועוד נזכרו בשרש טִיר.

טושׁ  
כְּנֶשֶׁר יָטוּשׂ עֲלֵי־אֹֽכֶל (איוב ט, כו), פירושו יחוש. תרגום כְּנֶשֶׁר חָשׁ לֶאֱכֽוֹל (חבקוק א, ח) כְּנִשְׁרָא דְטָאֵיס לְמֵיכַל. 

טחה  
כִּמְטַֽחֲוֵי קֶשֶׁת (בראשית כא, טז), פירוש כהורות החץ במשיכת הקשת, כלומר שיעור מרוצת החץ, והוא שם בלשון רבים. ורבי יונה פירש שהוא פעל ויאמר ממנו כל בנין הדגוש טֵחָה, טֵחִתִי וכו' מְטַֽחֲוִי, מְטַֽחֲוִים וכו'. ובסמוך מטחוי קשת. ופירושו היא הרחיקה ממנו כמו שמרחיקין מושבי החץ בירותם. 

טחן  
וְטָֽחֲנוּ בָֽרֵחַיִם (במדבר יא, ח), וַיְהִי טוֹחֵן בְּבֵית הָאֲסיּרִֽים [הָאֲסוּרִֽים] (שופטים טז, כא), וַיִּטְחַן עַד אֲשֶׁר־דָּק (שמות לב, כ), כלומר שף אותו בפצירה פים וזו היא טחינתו. קְחִי רֵחַיִם וְטַֽחֲנִי קָמַח (ישעיה מז, ב), על שם סופו, כמו וְאַף אָפִיתִי עַל־גֶּחָלָיו לֶחֶם (שם מד, יט), והדומים להם כמו שכתבנו. וּבָטְלוּ הַטֹּֽחֲנוֹת (קהלת יב, ג), והם הַשִּׁנַּיִם הגסות שהם טוחנות המאכל. וָֽאֶכֹּת אֹתוֹ טָחוֹן (דברים ט, כא), מקור, וכן בַּחוּרִים טְחוֹן נָשָׂאוּ (איכה ה, יג), בפלס עֲמֹד פֶּתַח הָאֹהֶל (שופטים ד, כ), כלומר לטחון נשאו. או יהיה טחון שם. ובהגדה אמרו (מדרש איכה רבתי שם) כי טחון שם הרחים. וכן אמרו אין רחים בבבל והיו הכשרים נותנין על בחורי ישראל הרחים להוליכם לבבל, ודעת אנקלוס כי וָֽאֶכֹּת אֹתוֹ טָחוֹן שם לפצירה פים, שתרגם וְשָׁפִית יָתֵהּ בְּשׁוּפִינָא ותהיה בי"ת השמוש חסרה והוא כמו ואכות אותו בטחון. ומשקל אחר בִּשְׁפַל קוֹל הַֽטַּֽחֲנָה (קהלת יב, ד), פירוש קול טחנת השנים. ומזה הענין תִּטְחַן לְאַחֵר אִשְׁתִּי (איוב לא, י), כלומר תעבוד אחרים. או הוא על דרך כבוד כנוי למשגל, והראיה מה שאמר אחריו ועליה יכרעון אחרין. וּפְנֵי עֲנִיִּים תִּטְחָנוּ (ישעיה ג, טו), תכו ותכתתו, כי הטחנה היא כתיתת הרחים זו בזו. 

טחר  
בִּשְׁחִין מִצְרַיִם וּבַעְפֹלִים [וּבַטְחֹרִים] (דברים כח, כז), וַיִּשָּֽׂתְרוּ לָהֶם עֲפֹלִֽים [טְחֹרִֽים] (שמואל א' ה, ט), הוא חולי התחתוניות.

טטף   
וְהָיוּ לְטֽוֹטָפֹת בֵּין עֵֽינֵיכֶֽם (דברים יא, יח) פירוש לשון טוטפות הוא כמו ציץ שקושרין על המצח כמו שאמרו רבותינו ז"ל (שבת נז, ע"א) לא בטוטפת ולא בסנביטין. ואמרו (שם ע"ב) מאי טוטפת?..... אמר רבי אבהו המקפת מאזן לאזן. ויש שהוא נקשר על הזרוע כמו שאמר התרגום וְאֶצְעָדָה אֲשֶׁר עַל־זְרֹעוֹ (שמואל ב' א, י) וְטוֹטַפְתָּא דְעַל דַרְעֵיהּ. וזה טוטפת הכתוב בתורה ידוע. והוא הנקרא בדברי רבותינו ז"ל תפילין ואמרו שהם ד' בתים תפילין של הראש, וסמכו בזה אחר הקבלה על לשון טט פת כמו שאמרו (מנחות לד, ע"ב) טט בכתפי שתים פת באפרקי שתים. ופירשו בין עיניך (שם לו, ע"א) בגובה הראש מקום שמוחו של תינוק רופס שהוא מכוון כנגד בין העינים וכן פירוש לֹֽא־תָשִׂימוּ קָרְחָה בֵּין עֵֽינֵיכֶם (דברים יד, א). 

טיט  
הַצִּילֵנִי מִטִּיט (תהלים סט, טו), רֶפֶשׁ וָטִֽיט (ישעיה נז, כ), ידוע. ומזה וּמַכְבִּיד עָלָיו עַבְטִֽיט (חבקוק ב, ו). והיא מלה אחת מורכבת מן עב ומן טיט, רוצה לומר רבוי הטיט.

טיל  
 וַֽי"י הֵטִיל רֽוּחַ־גְּדוֹלָה אֶל־הַיָּם (יונה א, ד), וַיָּטִלוּ אֶת־הַכֵּלִים אֲשֶׁר בָּֽאֳנִיָּה אֶל־הַיָּם (שם א, ה), שָׂאוּנִי וַֽהֲטִילֻנִי אֶל־הַיָּם (שם א, יב), וְהֵֽטַלְתִּי אֶתְכֶם מֵעַל הָאָרֶץ (ירמיה טז, יג), וַיָּטֶל שָׁאוּל אֶֽת־הַֽחֲנִית עָלָיו לְהַכֹּתוֹ (שמואל א' כ, לג). ושלא נזכר פעלו [הָפְעַל] מַדּוּעַ הֽוּטְלוּ (ירמיה כב, כח), הֲגַם אֶל־מַרְאָיו יֻטָֽל (איוב מא, א), בַּחֵיק יוּטַל אֶת־הַגּוֹרָל (משלי טז, לג) ענין הסעה והשלכה. והביא רבי יונה בזה השרש הֵן אִיִּים כַּדַּק יִטּֽוֹל (ישעיה מ, טו), מבנין נפעל. ויתכן שהוא משרש נטל. ומזה הענין בהכפל הפ"א והלמ"ד הִנֵּה י"י מְטַלְטֶלְךָ טַלְטֵלָה גָּבֶר (שם כב, יז), ענין הנסיעה וההנעה. ורבותינו ז"ל הרגילו הרבה בלשון טלטול ואמרו על זה הפסוק (כתובות כח, ע"א), טלטולא דגברא קשה מדאיתתא, לפי שהאשה תמצא יותר מרחמים מן האיש לחולשתה. ואף על פי שעל דרך הדקדוק היה לו לומר טַלְטֵלַת, הלא הראיתיך כמוהו בחלק הדקדוק  כמו עֶרְיָה־בֹשֶׁת (מיכה א, יא), וְעַנְוָה־צֶדֶק (תהלים מה, ה) חולתם. ואדוני אבי ז"ל פירש גבר תאר לטלטלה כאילו אמר טלטל גדול וה"א טלטלה אינה לנקבה אך היא נוספת. ולפי דעתי כי מלת גבר היא קריאה כלומר אתה הגבר הנה י"י מטלטלך טלטלה ועטך עטה, וקראו גבר לפי שהיה מתגאה ומתגבר כמו שאמר חֹֽצְבִי מָרוֹם קִבְרוֹ. 

טיר  
תְּהִי־טִֽירָתָם נְשַׁמָּה (תהלים סט, כו), בְּחַצְרֵיהֶם וּבְטִֽירֹתָם (בראשית כה, טו), פירוש ארמון ונקרא הארמון כן לפי שכותלי הארמון עשויים טירות טירות שזה בשוה באבני גזית כי הטור הוא הנקרא בדברי רבותינו ז"ל נדבך (ברכות טז, ע"א) והאומנין קורין בראש הנדבך, וכן טוּרֵי גָזִית (מלכים א' ו, לו), וְטוּר כְּרֻתֹת אֲרָזִֽים (שם ז, יב), הן נדבכין ויונתן תרגם סִדְרִין. וכן תרגום יונתן וּמְבַשְּׁלוֹת עָשׂוּי מִתַּחַת הַטִּירוֹת סָבִֽיב (יחזקאל מו, כג) מִלְרַע לְנִדְבָּכַיָא לפיכך נקרא הארמון טירה, אבל טִירַת כָּסֶף (שיר השירים ח, ט) אין פירושו ארמון לפי דעתי אבל פירושו כותל כמו שאמר לוח ארז. ורבי יונה פירשו בענין ארמון והבדיל טוּר וטִיר בענין ובשרש. ולפי דעתי כי הוא ענין אחד ושרש אחד.

טלל   
הוּא יִבְנֶנּוּ וִֽיטַלְלֶנּוּ (נחמיה ג, טו), פירוש יסכהו כלומר ישים עליו תקרה. וכן אמרו רבותינו ז"ל (סוכה כח, ע"ב) לסוכא מטללתא. וכן תרגום בַּסֻּכֹּת (ויקרא כג, מב) בִּמְטַלַּיָּא. ותרגום בְּצֵל קֹֽרָתִֽי (בראשית יט, ח) בִּטְלַל שֵׁרוּתִי. וענין אחר כִּי טַל אוֹרֹת טַלֶּךָ (ישעיה בו, יט), נִמְלָא־טָל (שיר השירים ה, ב), וְהַשָּׁמַיִם יִתְּנוּ טַלָּם (זכריה ח, יב), הדגש לחסרון הכפל. ולשון רבים טַלִים או טְלָלִים על משקל צְלָלִים. 

טלא  
נָקֹד וְטָלוּא בָּֽעִזִּים (בראשית ל, לג), הָֽעֲקֻדִּים וְהַטְּלֻאִים (שם ל, לה), הַנְּקֻדּוֹת וְהַטְּלֻאֹת (שם). הוא רושם הכתמים הגדולים כי נָקֹד הוא רושם הכתמים הקטנים נקודות נקודות וטילוא הוא שכתמיו רחבים.  וכן וּנְעָלוֹת בָּלוֹת וּמְטֻלָּאוֹת (יהושע ט, ה), שהן מתוקנות בחתיכות עור עליהן במקום בלייתן. וכן אמרו רבותינו ז"ל לחתיכת עור (שבת קיד, ע"א) בטלאי על גבי טלאי. וכן לחתיכת בגד מטלית (נדה נו, ע"א). וכן ידמו כתמי הגיונין חתיכות חתיכות, וַתַּֽעֲשִׂי־לָךְ בָּמוֹת טְלֻאוֹת (יחזקאל טז, טז), כלומר בגדים מגוונים הרבה. ויתכן להיות משרש זה זְאֵב וְטָלֶה (ישעיה סה, כה), טְלֵה חָלָב אֶחָד (שמואל א' ז, ט), ואף על פי שכתוב בה"א לפי שמצאנו קבוצו באל"ף בִּזְרֹעוֹ יְקַבֵּץ טְלָאִים (ישעיה מ, יא). ואף על פי שהיה מן הדין להיות למ"ד טלאים בצרי כמו שאר בעלי האל"ף כמו מן צָמֵא צְמֵאִים, טָמֵא טְמֵאִים בא בקמץ כמו תֶּהְגּוּ אַךְ־נְכָאִֽים (שם טז, ז) מן נְכֵה רַגְלָיִם (שמואל ב' ד, ד). ואם תאמר כי שרשו טָלָה בה"א ואל"ף טלאים מומרת ביו"ד כאל"ף וְעַמִּי תְלוּאִים (הושע יא, ז) הוא רחוק, לפי שהשרש הזה באל"ף נמצא במלות הרבה ובה"א לא נמצא. ועוד כי טְלָאִים איננו מקובץ כדרך בעלי הה"א כי היה ראוי לו לומר טָלִים כמו מן קָנֶה, קָנִים. ופירוש טְלֵה חָלָב (שמואל א' ז, ט), שהיה עדיין יונק הלב ולא אכל עשב עדיין והוא המשובח. וַֽיִּפְקְדֵם בַּטְּלָאִים (שם א' טו, ד), פירשו רבותינו ז"ל (יומא כב, ע"ב) שהוא שם מקום. והנכון שהוא כמשמעו מן טלה, שידע מנינם על ידי שהביאו כל אחד ואחד טלה, כי ומן פסח היה. וכן תרגם יונתן בְּאִימְרֵי פִסְחַיָא. 

טמא  
כִּי טָמֵא נִזְרֽוֹ (במדבר ו, יב), וְטָֽמְאָה שְׁבֻעַיִם כְּנִדָּתָהּ (ויקרא יב, ה), וַתִּטְמָא הָאָרֶץ (שם יח, כה). והנפעל וְהָֽיְתָה אִֽם־נִטְמְאָה (במדבר ה, כז), נִטְמְאוּ הַגּוֹיִם (ויקרא יח, כד). ויש אומרים כי מזה השרש וְנִטְמֵתֶם בָּֽם (שם יא, מג), והוא חסר אל"ף. והנכון אצלי שהוא משרש טָמָה, עם נִטְמִינוּ בְּעֵֽינֵיכֶֽם (איוב יח, ג). והתאר וְטָמֵא טָמֵא יקרא (ויקרא יג, מה), כִּי אִישׁ טְמֵֽא־שְׂפָתַיִם אָנֹכִי וּבְתוֹךְ עַם־טְמֵא שְׂפָתַיִם (ישעיה ו, ה), טְמֵאִים הֵם וּטְמֵאִים יִהְיוּ לָכֶֽם (ויקרא יא, לה), וְאִם כָּל־בְּהֵמָה טְמֵאָה אֲשֶׁר לֹֽא־יַקְרִיבוּ מִמֶּנָּה קָרְבָּן לַֽי"י (שם כז, יא), פירוש בהמה טהורה בעלת מום. ולפי שהיא כטמאה על המזבח קראה טמאה כך פירשו רז"ל (מנחות קא, ע"א) שבהמה טמאה ממש כבר אמר למטה מזה וְאִם בַּבְּהֵמָה הַטְּמֵאָה וּפָדָה בְעֶרְכֶּךָ (ויקרא כז, כז). והוא מדבר במקדיש בהמה טמאה לבדק הבית. ואף על פי שאמר בפסוק שלמעלה ממנו אך בכור אשר יבכר לי"י וגו' זה שאמר וְאִם בַּבְּהֵמָה הַטְּמֵאָה וּפָדָה בְעֶרְכֶּךָ לא יתכן בענין בכור שהרי פטר חמור לא היה נפדה בערך כי אם בְּשֶה. וְאַךְ אִם־טְמֵאָה אֶרֶץ אֲחֻזַּתְכֶם (יהושע כב, יט). והשם וְאַל־תֹּֽאכְלִי כָּל־טֻמְאָה (שופטים יג, ז), וְטֻמְאָתוֹ עָלָיו (ויקרא כב, ג). והפעל הכבד [פִּעֵל] כִּי טִמֵּא אֶת־דִּינָה בִתּוֹ (בראשית לד, ה), וְלֹא יְטַמְּאוּ אֶת־מַחֲנֵיהֶם (במדבר ה, ג), לְטַֽהֲרוֹ אוֹ לְטַמְּאֽוֹ (ויקרא יג, נט), לְמַעַן טַמֵּא אֶת־מִקְדָּשִׁי (שם כ, ג), הִנֵּה נַפְשִׁי לֹא מְטֻמָּאָה (יחזקאל ד, יד), וְטִמֵּא אֶת־הַתֹּפֶת אֲשֶׁר בְּגֵי בֶני [בֶן] ־הִנֹּם (מלכים ב' כג, י), טִמֵּא הַמֶּֽלֶךְ (שם ב' כג, יג). והוציא רבי יונה אלו השנים לענין חרבן. ואין צורך, כי מקום גלולים היה והמלך הסיר הגלולים וְטִמֵּא המקום, כלומר שם אותו מקום טומאה לפי שהיה מקום גלולים וצוה שיהא מקום טומאה להשליך שם הנבלות והטמאות. ושלא נזכר פעלו מורכב עם התפעל אַֽחֲרֵי אֲשֶׁר הֻטַּמָּאָה (דברים כד, ד), משפטו עם תי"ו ההתפעל הִתְטַמָּאָה. וגם זה מענין טומאה כי אחרי שהיתה אשתו ונבעלה לאחר אף על פי שגרשה הרי היא טמאה אצלו. ואדני אבי ז"ל פירש אַֽחֲרֵי אֲשֶׁר הֻטַּמָּאָה לשון מניעה כלומר אחרי שנמנעה ממנו שלא יכול לקחתה בעודה אשת האחרון. וכן יבא זה הפירוש לדעת רבותינו ז"ל (יבמות יא, ע"ב) שקבלו, שאפילו נתארסה לאחר אף על פי שלא נבעלה לו אסורה לבעלה הראשון דכתיב והיתה לאיש אחר כיון שהיתה בה הויה, ואם זנתה מותרת לחזור לראשון כיון שלא היתה בה הויה, אם כן הטמאה רצה לומר נמנעה. וכן פירוש וְאַל־תֹּֽאכְלִי כָּל־טֻמְאָה (שופטים יג, ז), כלומר כל דבר הנמנע מן הנזיר. וכן אמרו רבותינו ז"ל (סוטה ט, ע"ב) מאי ואל תאכלי כל טומאה? אמר רבי יצחק רבי רבי אמי תנא דברים האסורים לנזיר. ולפי שהדבר הטמא נמנע אמר לשון טומאה על דבר הנמנע. וההתפעל וּלְאֵלֶּה תִּטַּמָּאוּ (ויקרא יא, כד), לֹא יִטַּמָּא בַּעַל בְּעַמָּיו (שם כא, ד), משפטם עם תי"ו ההתפעל תִּתְטַמְּאוּ, יִתְטַמְּאוּ.

טמה  
נִטְמִינוּ בְּעֵֽינֵיכֶֽם (איוב יח, ג), וְנִטְמֵתֶם בָּֽם (ויקרא יא, מג), ענין סתימת הלב ואין דעת, כמו שאמר מַדּוּעַ נֶחְשַׁבְנוּ כַבְּהֵמָה (שם). וכן ענין וְנִטְמֵתֶם בם כי אכילת השרצים סותמת הלב ומונעת ממנו הבינה. ובדברי רבותינו ז"ל נכפלו הפ"א והעי"ן בזה הלשון באמרם (יומא לט, ע"א), מטמטם את הלב. וקראו גם כן טומטום (חגיגה פרק א, משנה א. שם דף ד, ע"א), למי שהוא סתום שלא נראה לו זכרות. וכן זכרוהו כפול העי"ן לבדה באמרם (שבת עג, ע"ב), היתה לו גומא וטממה בבית חייב משום בונה, בשדה חייב משום חורש. ומלה אחת זכרו בלא הכפל (סוכה כט, ע"ב), על ארבעה דברים נכסי בעלי בתים יורדין לטמיון, כלומר למקום שיהיו סתומין מהם שלא ישובו להם עוד. ויש מפרשים מזה כִּי אִישׁ טְמֵֽא־שְׂפָתַיִם (ישעיה ו, ה), כלומר סתום שפתים שלא אוכל לדבר. 

טמן   
טָמַן עָצֵל יָדוֹ בַּצַּלָּחַת (משלי יט, כד), טָמְנוּ פַח לִֽי (תהלים קמב, ד), וּטְמַנְתָּם בַּמֶּלֶט (ירמיה מג, ט), טְמַנְתִּיו שָׁמָּה (שם יג, ז), וַיַּךְ אֶת־הַמִּצְרִי וַֽיִּטְמְנֵהוּ בַּחֽוֹל (שמות ב, יב), וַיִּטְמֹן אֹתָם יַֽעֲקֹב תַּחַת הָֽאֵלָה (בראשית לה, ד), טָמוּן בָּאָרֶץ חַבְלוֹ (איוב יח, י), לִטְמוֹן בְּחֻבִּי עֲוֹֽנִי (שם לא, לג). והנפעל וְהִטָּמֵן בֶּֽעָפָר (ישעיה ב, י) והפעל הכבד [הִפְעִיל] וַיֵּֽלְכוּ וַיַּטְמִנוּ (מלכים ב' ז, ח). והשם נָתַן לָכֶם מַטְמוֹן (בראשית מג, כג), כִּֽי־יֶשׁ־לָנוּ מַטְמֹנִים בַּשָּׂדֶה (ירמיה מא, ח). ובשורק וּמַטְמֻנֵי מִסְתָּרִים (ישעיה מה, ג). פְּנֵיהֶם חֲבֹשׁ בַּטָּמֽוּן (איוב מ, יג), למקום שיטמינם בו. וכלם ענין הסתר והעלמה. 

טנא  
וְלָקַח הַכֹּהֵן הַטֶּנֶא מִיָּדֶךָ (דברים כו, ד), בשש נקודות. בָּרוּךְ טַנְאֲךָ (שם כח, ה), ענין סל כתרגומו.

טנף  
אֵיכָכָה אֲטַנְּפֵֽם (שיר השירים ה, ג), אלכלכם. ובדברי רבותינו ז"ל בענין לכלוך בזה הלשון באמרם (ברכות כד, ע"ב), במבואות המטונפות. וזולת זה רבים.

טעה  
הִטְעוּ אֶת־עַמִּי (יחזקאל יג, י), והפעל הקל ממנו לא מצאנו במקרא, אך נאמר אותו על לשון המקרא בלי ספק כי הִטְעוּ פעל יוצא לעמי והעם טועים. ועוד שמצאנוהו במשנה (ברכות לד, ע"א), העובר לפני התיבה וטעה והוא ענין שגגה. וענין תָּעָה הכתוב בתי"ו וטָעָה בטי"ת ענין אחד הם כי הם ממוצא אחד וכן תרגם אנקלוס וַתֵּלֶךְ וַתֵּתַע (בראשית כא, יד) וַאֲזָלַת וְטָעַת. 

טעם  
וְלֹֽא טָעַם כָּל־הָעָם לָֽחֶם (שמואל א' יד, כה), טָעֹם טָעַמְתִּי בִּקְצֵה הַמַּטֶּה (שם א' יד, מה), אֶטְעַם־לֶחֶם אוֹ כָל־מְאֽוּמָה (שם ב' ג, לה), אַל־יִטְֽעֲמוּ מְאוּמָה (יונה ג, ז). והשם אִם־יֶשׁ־טַעַם בְּרִיר חַלָּמֽוּת (איוב ו, ו), וְטַעְמוֹ כְּצַפִּיחִת בִּדְבָֽשׁ (שמות טז, לא), וְהָיָה טַעְמוֹ כְּטַעַם לְשַׁד הַשָּֽׁמֶן (במדבר יא, ח). ובתוספת מ"ם וַֽעֲשֵׂה־לִי מַטְעַמִּים (בראשית כז, ד), ובקבוץ הנקבות אַל־תִּתְאָו לְֽמַטְעַמּוֹתָיו (משלי כג, ג). כלם ענין טעימה שיטעום אדם בפיו ואינו אוכל ממנו ומעביר על גרוגו כי אם טעט. וכן אמרו רבותינו ז"ל (ברכות יד, ע"א) מטעמת אינה צריכה ברכה, והשרוי בתענית טועם ואין בכך כלום, הנה כי הטעימה בפה או בלשון בלבד שיקח אדם בקצה לשונו ויטעם כדרך הטועמים. ורבי יונה חלק מהם בענין אכילה, ומהם בענין טעימה. והנכון כי כלם ענין טעימה ופירוש וְלֹֽא טָעַם כָּל־הָעָם לָֽחֶם אפילו טעם ואין צריך לומר שלא אכל ולפי שהחיך טועם מיני המאכלים כמו שאמר וְחֵךְ אֹכֶל יִטְעַם־לֽוֹ (איוב יב, יא), אמר וַֽעֲשֵׂה־לִי מַטְעַמִּים (בראשית כז, ד), כלומר תבשיל שיטעם החיך מטעמי מיני התבלין הטובים. וענין אחר מִטַּעַם הַמֶּלֶךְ וּגְדֹלָיו (יונה ג, ו), מְשִׁיבֵי טָֽעַם (משלי כו, טז), וְטַעַם זְקֵנִים יִקָּֽח (איוב יב, כ), וּבָרוּךְ טַעְמֵךְ וּבְרוּכָה אָתְּ (שמואל א' כה, לג), לְדָוִד בְּשַׁנּוֹתוֹ אֶת־טַעְמוֹ (תהלים לד, א). טַֽעֲמוּ וּרְאוּ כִּי־טוֹב י"י (שם לד, ט), טָֽעֲמָה כִּֽי־טוֹב סַחְרָהּ (משלי לא, יח). ענין הכל העצה והראייה בעיון הלב ותוכן הדבר.

טען  
טַֽעֲנוּ אֶת־בְּעִירְכֶם (בראשית מה, יז), פירוש עמסו וכן תרגום אנקלוס תַּחַת מַשָּׂאוֹ (שמות כג, ה) תְּחוֹת טוֹעֲנֵיהּ. ובדברי רבותינו ז"ל (בבא בתרא ס, ע"א), כדי שתהא עגלה מהלכת וטעונה אבנים. וזולת זה הרבה. או יהיה פירוש טענו ענין דקירה שדוקרין הבהמות בדרבן שלהם ללכת טהרה, כן פירשו אדוני אבי ז"ל ודמהו ללשון הערב שאומר אטע"ן אל חמ"ר, כלומר דקור החמור בדרבן למהרו. וכן מְטֹֽעֲנֵי חָרֶב (ישעיה יד, יט), מדוקרי חרב. 

טפף  
לֶחֶם לְפִי הַטָּֽף (בראשית מז, יב), וְכֹל הַטַּף בַּנָּשִׁים (במדבר לא, יח), וְאֶת־כָּל־טַפָּם (בראשית לד, כט), ענינם הקטנים. והפעל ממנו הָלוֹךְ וְטָפוֹף תֵּלַכְנָה (ישעיה ג, טז), כלומר שהיו הולכות בדרכים ובשוקים מספקות ומרקדות בחוצפא כמו הקטנים שאין להם בשת ודעת וילכו בסיפוק וברקוד בפני הכל ולא יתביישו. או יהיה פירוש וטפוף מן תּוֹף בתי"ו כלומר ילכו בשוקים מתופפות בידיהן ומעכסות ברגליהן. ויהיה טָפַף ותָפַף בענין אחד כמו טָעָה ותָעָה. ועוד פירשו בו מלשון רבותינו ז"ל (יומא מח, ע"א), לא מחוקות ולא גדושות אלא טפופות, כלומר מלאות בשוה בלא תוספת ולא גרעון. וכן פירוש הָלוֹךְ וְטָפוֹף היו מרקדות בהליכתן בגאוה לעשות פסיעות שוות.


טפח  
מִסְגֶּרֶת טֹפַח (שמות כה, כה), שֵׁשׁ־אַמּוֹת בָּֽאַמָּה וָטֹפַח (יחזקאל מ, ה). ומשקל אחר וְעָבְיוֹ טֶפַח (דברי הימים ב' ד, ה), בסגול. והקבוץ מצאנו במקרא בלשון נקבות הִנֵּה טְפָחוֹת נָתַתָּה יָמַי (תהלים לט, ו). ורבותינו ז"ל (בבא בתרא פרק א, משנה א) נשתמשו בזה הלשון בלשון זכרים טפחים טפחים. ענין טפח כענין זרת אבל אין מדת הטפח כמדת הזרת, כי מדת הזרת באצבעות היד מפוזרות ומדת הטפח בארבע אצבעות דבוקות זו בזו והזרת הוא שלשה טפחים כמו שכתבנו. ופירוש הִנֵּה טְפָחוֹת נָתַתָּה יָמַי כמו שמדת הטפח קטנה כן מדת ימי, לפי שאמר הוֹדִיעֵנִי יְהֹוָה קִצִּי וּמִדַּת יָמַי מַה־הִיא (תהלים לט, ה), אמר הִנֵּה טְפָחוֹת נָתַתָּה יָמַי כלומר אפילו אחיה כל מה שיוכל אדם לחיות טפחות הם ימי וְחֶלְדִּי כְאַיִן נֶגְדֶּךָ כמו שאמר כִּי אֶלֶף שָׁנִים בְּֽעֵינֶיךָ כְּיוֹם אֶתְמוֹל (שם צ, ד). וּמִמַּסַּד עַד־הַטְּפָחוֹת (מלכים א' ז, ט), פירוש מן היסוד ועד הכותל למעלה שהיה בנוי במדת הטפח ויונתן תרגם וּמְשַׁכְלְלָן בְּפוּשְׁכַיָא. והפעל הכבד ממנו [פִּעֵל] וִֽימִינִי טִפְּחָה שָׁמָיִם (ישעיה מח, יג), ובקצת ספרים מדוייקים טפחה בקמץ חטף. אֲשֶׁר־טִפַּחְתִּי וְרִבִּיתִי (איכה ב, כב), אמר טִפַּחְתִּי בענין גידול הנערים כי כן עושין לתינוק שמטפחין אותו ומישרין אבריו בכל עת כשמחתלין אותו. וכן השם ממנו עֹֽלֲלֵי טִפֻּחִים (שם ב, כ), כלומר עוללים שיטפחו אותם בעודם קטנים ויתעסקו בגידולם ואכלום אחר כן. הָבִי הַמִּטְפַּחַת אֲשֶׁר־עָלַיִךְ (רות ג, טו), פירושו צעיף. וכן וְהַמִּטְפָּחוֹת וְהָֽחֲרִיטִֽים (ישעיה ג, כב), פירוש צעיפים. וכן בדברי רבותינו ז"ל (מגילה כו, ע"ב) מטפחות ספרים שבלו עושין מהן תכריכין למת מצוה וזו היא גניזתן. ויש מפרשים הַמִּטְפָּחוֹת מהענין הראשון והם בתי הידים גונט"ץ [גְוַואנטֵ"י בלע"ז] .

טפל  
טָפְלוּ עָלַי שֶׁקֶר זֵדִים (תהלים קיט, סט), וַתִּטְפֹּל עַל־עֲוֹנִֽי (איוב יד, יז), ואולם אַתֶּם טֹֽפְלֵי־שָׁקֶר (שם יג, ד), ענין הסמיכה והדבוק. וכן בדברי רבותינו ז"ל אמרו (ברכות יג, ע"א) שיהא ישראל עיקר ויעקב טפל לו, כלומר דבק לו ומחובר אליו. ופירוש טָפְלוּ עלי חברו עלי מה שלא עשיתי. וכן וַתִּטְפֹּל עַל־עֲוֹנִֽי החבר על המעט שעויתי עונות אחרים או עונות שעשיתי בעוד שאיני ראוי לגמול, כמו שאמר וְתֽוֹרִישֵׁנִי עֲוֹנוֹת נְעוּרָֽי (שם). 

טפשׁ  
טָפַשׁ כַּחֵלֶב לִבָּם (תהלים קיט, ע), פירוש שומן. וכן תרגום הַשְׁמֵן לֵֽב־הָעָם (ישעיה ו, י) טַפֵּישׁ לִבֵּיהּ דְעַמָא הָדֵין. ומזה קראו לאשר הוא מבלי דעת טִפֵּשׁ [אוֹשׁטִינְט"וֹ בלע"ז].

טרד  
דֶּלֶף טוֹרֵד (משלי כז, טו), פירוש שאינו נפסק אלא דולף תמיד. וכן קראו רבותינו ז"ל למי שעסקו תמיד על ענין ולא נח ולא שקט ממנו טָרוּד כמו שאמרו (בבא מציעא קיב, ע"ב) בעל הבית טרוד בפועליו הוא. 

טרה  
לְחִֽי־חֲמוֹר טְרִיָּה (שופטים טו, טו), וּמַכָּה טְרִיָּה (ישעיה א, ו), פירוש לחה. וכן הוא בלשון ערבי אבל בעל המסורת אמר ב' ואינון בתרי לישני.  

טרח  
הָיוּ עָלַי לָטֹרַח (ישעיה א, יד), טָרְחֲכֶם וּמַֽשַּֽׂאֲכֶם (דברים א, יב), ענין הכובד והעמל. ורבותינו ז"ל הרגילו הרבה בזה הלשון. והפעל הכבד מזה [הִפְעִיל] אַף־בְּרִי יַטְרִיחַ עָב (איוב לז, יא), פירוש אף ברויה יטריח העב כלומר להביא רְוָיָה לעולם יטריח העב ויכבידו מרוב המטר. ויהיה רִי מן רָוָה כמו כִּי־תַחַת יֹֽפִי (ישעיה ג, כד) מן כָּוָה ונִי מן וְנָֽשְׂאוּ אֵלַיִךְ בְּנִיהֶם קִינָה (יחזקאל כז, לב). 

טרם  
טֶרֶם כִּלָּה לְדַבֵּר (בראשית כד, טו), בשש נקודות, מִטֶּרֶם שֽׂוּם־אֶבֶן (חגי ב, טו), בְּטֶרֶם יָבֹא הַחַרְסָה (שופטים יד, יח), בְּטֶרֶם תָּחִיל יָלָדָה (ישעיה סו, ז), ענין המלה הזאת קדם. ופירוש וּשְׁמוּאֵל טֶרֶם יָדַע אֶת י"י וְטֶרֶם יִגָּלֶה אֵלָיו דְּבַר י"י (שמואל א' ג, ז), קודם שידע שמואל את י"י וקודם שיגלה אליו דבר י"י היה זה שקרא אליו י"י שמואל ולפיכך לא הבין כי י"י קורא אליו. וכן וְנֵר אֱלֹהִים טֶרֶם יִכְבֶּה (שם א' ג, ג), פירש קודם שיכבה הנר שהיה דולק בהיכל י"י, ושמואל היה שוכב במקדש קרא י"י אל שמואל. וו"ו ויקרא נוספת כו"ו וַיִּשָּׂא אַבְרָהָם אֶת־עֵינָיו (בראשית כב, ד), הֲטֶרֶם תֵּדַע כִּי אָֽבְדָה מִצְרָֽיִם (שמות י, ז), פירוש הקודם שתשלח תרצה לדעת כי אברה מצרים. כִּי טֶרֶם תִּֽירְאוּן מִפְּנֵי י"י אֱלֹהִֽים (שם ט, ל), פירוש אמר משה לפרעה ידעתי כי אתה ועבדיך טרם שאתפלל בעדכם תיראון מפני י"י אלהים אבל אחר שאתפלל ויחדלו הקולות והמטר תוסיפו לחטוא. ורבי יונה הוציא כל אלה לענין אחר ואין צורך רק כולם פירושם קודם.

טרף  
וְטָרַף זְרוֹעַ אַף־קָדְקֹֽד (דברים לג, כ), חציו קמץ וחציו פתח. כִּי הוּא טָרָף וְיִרְפָּאֵנוּ (הושע ו, א) כלו קמוץ וכבר כתבנו הדומים לו בחלק הדקדוק במלת פעל, פֶּן־יִטְרֹף כְּאַרְיֵה נַפְשִׁי (תהלים ז, ג), וַיִּטְרֹף לָעַד אַפּוֹ (עמוס א, יא), בִּנְיָמִין זְאֵב יִטְרָף (בראשית מט, כז), וַיִּלְמַד לִטְרָף־טֶרֶף (יחזקאל יט, ג). והנפעל כָּל־הַיּוֹצֵא מֵהֵנָּה יִטָּרֵף (ירמיה ה, ו), אִם־טָרֹף יִטָּרֵף (שמות כב, יב). ושלא נזכר פעלו מהדגוש [פֻּעַל] טָרֹף טֹרַף יוֹסֵֽף (בראשית לז, לג). והתאר לנקבה הַטְּרֵפָה לֹא יְשַׁלֵּֽם (שמות כב, יב), נְבֵלָה וּטְרֵפָה לֹא יֹאכַל לְטָמְאָה־בָהּ (ויקרא כב, ח), על הטומאה בא להזהיר לכהן לפיכך אמר לְטָמְאָה בה, כי על אכילת נבלה וטרפה גם ישראל מוזהרים. ואמר לא יֹאכַל להזהיר על נבלת עוף טמא שאינה מטמאה אלא באכילה (חולין ק, ע"ב) כָּל־נְבֵלָה וּטְרֵפָה מִן־הָעוֹף וּמִן־הַבְּהֵמָה לֹא יֹֽאכְלוּ הַכֹּֽהֲנִֽים (יחזקאל מד, לא), הוצרך להזהיר הכהנים לפי שהותר להם בשר מליקה הייתי אומר יותרו להם שאר נבילות, לפיכך אמר לא יאכלו הַכֹּֽהַנִים (מנחות מה, ע"א). והשם עַד־יֹאכַל טֶרֶף (במדבר כג, כד), בשש נקודות, מִטֶּרֶף בְּנִי עָלִיתָ (בראשית מט, ט), מֵֽהַרְרֵי־טָֽרֶף (תהלים עו, ה), פירוש ההרים ששם החיות הטורפות. וְהִנֵּה עֲלֵה־זַיִת טָרָף בְּפִיהָ (בראשית ח, יא), שם תואר מפני שהוא קמוץ והוא תאר לעלה כלומר עלה זית היה טָרוּף בפי היונה. וכן דעת אנקלוס שהוא תואר שתרגם תְּבִיר. ענין הטרף הוא ענין הלקיחה בחטיפה, וההכאה בכריתה. וקראו רבותינו ז"ל (חולין מב, ע"א), לנקובת הריאה וכיוצא בה טְרֵיפָה אף על פי שאינה נטרפת ביד חיה ואף על פי שאין ניכר בה כריתה לפי שסירכת הריאה מפני נקב הריאה וכריתתה הראיה שאין סירכה בלא נקב. ולפי שפרנסת החיות על ידי טֶרֶף אמר לפרנסת האדם טֶרֶף שגם היא על ידי לקיחת זה מזה ואף על פי שאינה כטרפת החיות וִיהִי טֶרֶף בְּבֵיתִי (מלאכי ג, י), בשש נקודות, וַתִּתֵּן טֶרֶף לְבֵיתָהּ (משלי לא, טו). [הִפְעִיל] הַטְרִיפֵנִי לֶחֶם חֻקִּֽי (שם ל, ח), כלומר פרנסני. וענין אחר כָּל־טַרְפֵּי צִמְחָהּ תִּיבָשׁ (יחזקאל יז, ט), פירושו עלים. וכן תרגום עֲלֵה־זַיִת (בראשית ח, יא) טְרַף זֵיתָא. וַֽיִּתְפְּרוּ עֲלֵה תְאֵנָה (שם ג, ז) וְחַטִּיטוּ לְהוֹן טַרְפֵי תְאֵנִין.

ואשר הם בני ארבע אותיות

טאטא  
וְטֵֽאטֵאתִיהָ בְּמַטְֽאֲטֵא הַשְׁמֵד (ישעיה יד, כג). אם יהיה שרש המלה טוּא נכפל בו הפ"א והלמ"ד ומשקלו ופלפלתיה במפלפל, או תהיה האל"ף האחרונה במקום ה"א למ"ד הפעל ויהיה שרש המלה טָאָה ונכפלה בו פ"א הפעל לבד ומשקל ופעפלתיה במפעפל, תהיה המלה בת ארבע אותיות מפעלי הכפל. ופירוש המלה אסירנה ממקומה ואנקנה אשרובר [סְקוֹבַ"ר בלע"ז]. ובדברי רבותינו ז"ל (ראש השנה כו, ע"ב) לא הוו ידעי רבנן מאי וטאטאתיה שמעוה לאמתיה דרבי דקא אמרה לההיא אתתא שקולי טאטיתא וטאטי ביתא.

טפסר  
פִּקְדוּ עָלֶיהָ טִפְסָר (ירמיא נא, כז), [פְּרִינְצִיפוֹ בלע"ז], הטי"ת בחירק. וְטַפְסְרַיִךְ כְּגוֹב גּוֹבָי (נחום ג, יד), הטי"ת בפתח ענין המלה הקצין והשר.


נשלמה אות הטי"ת
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת
אות היו"ד 

יאב     יאל     יאר     יאשׁ     יאת     יבב     יבל     יבם     יבשׁ     יגב     יגה     יגע     יגר    יד     ידד     ידה     ידע     יהב     יהר     יום     יָוַן     יון     יזם     יזן     יזע     יחד     יחל    יחם     יחף     יחשֹ     יטב   יין     יכח     יכל     יכת     ילל     ילד     ילך     ילף    ילק     ים     ימן     ימר     ינה     ינח     ינק     יסד     יסך     יסף     יסר     יעד     יעה     יעז     יעט     יעל     יען     יעף     יעץ     יער     יפה     יפח     יפע        יפת     יצא     יצב     יצג     יצע     יצק     יצר     יצת     יקב     יקד     יקה     יקע     יקף     יקץ     יקר     יקשׁ     ירא     ירד     ירה     ירח     ירט     ירך     ירע     ירק     ירשׁ     ישׁשׁ     ישׁב     ישׁה     ישׁח     ישׁט     ישׁם     ישׁן     ישׁע     ישׁף     ישׁר     יתד     יתם    יתר 



יאב  
כִּי לְמִצְוֹתֶיךָ יָאָֽבְתִּי (תהלים קיט, קלא), ענינו כמו תאבתי.

יאל  
הוֹאִיל מֹשֶׁה בֵּאֵר אֶת־הַתּוֹרָה (דברים א, ה) כִּי הוֹאִיל הָלַךְ אַֽחֲרֵי־צָֽו (הושע ה, יא), הִנֵּה־נָא הוֹאַלְתִּי (בראשית יח, כז), וְלוּ הוֹאַלְנוּ וַנֵּשֶׁב (הושע ז, ז) הֽוֹאֶל־נָא וְלִין (שופטים יט, ו), וַיֹּאֶל לָלֶכֶת כִּי לֹֽא־נִסָּה (שמואל א' יז, לט), וַיּוֹאֶל מֹשֶׁה לָשֶׁבֶת אֶת־הָאִישׁ (שמות ב, כא), ענין כלם הרצון והחפץ. ופירוש וַיֹּאֶל ללכת רצה ללכת לנסות בעבור כי לא נסה מימיו ללכת באלה וכאשר ראה כי היו כבדים עליו הסירם מעליו. וענין אחר וַיֹּאֶל שָׁאוּל אֶת־הָעָם (שמואל א' יד, כד), פירוש השביע אותם ויהיה יָאַל ואָלָה בענין אחר. וענין אחר אֲשֶׁר נוֹאַלְנוּ וַֽאֲשֶׁר חָטָֽאנוּ (במדבר יב, יא), חֶרֶב אֶל־הַבַּדִּים וְנֹאָלוּ (ירמיה נ, לו), נֽוֹאֲלוּ שָׂרֵי צֹעַן (ישעיה יט, יג), ענין סכלות וטפשות. 

יאר  
עַל־שְׂפַת הַיְאֹֽר (שמות ב, ג), כָּל־הַמַּיִם אֲשֶׁר־בַּיְאֹר (שם ז, כ), עַל־יְאֹֽרֵיהֶם וְעַל־אַגְמֵיהֶם (שם ז, יט), על דעת אנקלוס כי היאור הוא הנהר שתרגם יְאֹר נַהֲרָא אבל יְאֹֽרֵיהֶם תרגם בלשון אחר לפי שהוא סמוך לנהרותם, והיאור הם המים הנגרים והנמשכים פלגים מן הנהר אל השדות. ולפי שנילוס הוא שנמשכים מימיו ונגרים על השדות להשקות נקרא יאור וכן חדקל נקרא יאור, אֶחָד הֵנָּה לִשְׂפַת הַיְאֹר וְאֶחָד הֵנָּה לִשְׂפַת הַיְאֹֽר (דניאל יב, ה). וְעָֽלְתָה כָאֹר כֻּלָּהּ (עמוס ח, ה), היו"ד נעלמת ומשפטו כיאור.

יאשׁ  
לְיַאֵשׁ אֶת־לִבִּי (קהלת ב, כ), להרפותו ולהעבירו מאלה הדברים שלא יזכור אותם. ורבותינו ז"ל הרגילו בזה הלשון באמרם (בבא מציעא כא, ע"ב) כלומן שהבעלים מתיאשים מהם, יאוש ושנוי רשות קנו (בבא קמא צד, ע"א) ענין יאוש ידוע. והנפעל וְנוֹאַשׁ מִמֶּנִּי שָׁאוּל (שמואל' א' כז, א), וּלְרוּחַ אִמְרֵי נוֹאָֽשׁ (איוב ו, כו), לֹא אָמַרְתְּ נוֹאָשׁ (ישעיה נז, י), כלומר לֹא אָמַרְתְּ נוֹאָשׁ לבי ונפרד מלכת אחרי אלהים אחרים אבל התחלקת בהם וזכרת אותם תמיד. וַתֹּאמְרִי נוֹאָשׁ לוֹא כִּֽי־אָהַבְתִּי זָרִים (ירמיה ב, כה), פירוש נואש לבי מאהבת השם יתברך ואמרת לא אינני רוצה בו רק אהבתי זרים ואחריהם אלך. וכן ואמרו נוֹאָשׁ כִּי־אַֽחֲרֵי מַחְשְׁבוֹתֵינוּ נֵלֵךְ (שם יח, יב), כלומר נואש לבנו מהלוך אחרי י"י כי אחרי מהשבותינו נלך. והמלות האלה יש בהם הסתר ענין לפיכך יתפרש כל הנסתר מהם לפי מקומו, כי מלת נוֹאָשׁ היא נפעל לזכר היחיד ונמצאת בזכר ובנקבה וברבים לפיכך נראה כי ההסתר לב הכולל אותם ואפשר שתהיה מלת נואש באלה המקומות שם היאוש.

יאת  
כִּי לְךָ יָאָתָה (ירמיה י, ו), אַךְ־בְּזֹאת יֵאֹתוּ לָנוּ הָֽאֲנָשִׁים (בראשית לד, כב), וַיֵּאֹתוּ הַכֹּֽהֲנִים לְבִלְתִּי קְחַת־כֶּסֶף (מלכים ב' יב, ט), אַךְ־בְּזֹאת נֵאוֹת לָכֶם (בראשית לד, טו), ענין המלות האלה ענין התרצות בדבר והכונו. ופירוש כִּי לְךָ יָאָתָה כאילו נתרצתה המלוכה לך כי לך נכונה ולא לאחר כי בכל חכמי הגוים ובכל מלכותם כלומר בכל חכמתם ובכל מלכותם מודים שאין כמוך. ותרגום נֵאוֹת (בראשית לד, טו) נִתְפֵּס ותרגום אִם־יְפַתּוּךָ חַטָּאִים אַל־תֹּבֵֽא (משלי א, י) לָא תִתְפַּיֵס.

יבב  
נִשְׁקְפָה וַתְּיַבֵּב (שופטים ה, כח), תרגום תְּרוּעָה (ויקרא כג, כד) יַבָּבָא. והלשון הזה נסתפק לרבותינו ז"ל (ראש השנה לג, ע"ב) אי גנוחי הוא אי ילולי הוא אי גנוחי וילולי שניהם כאחד.

יבל  
מִי יֹבִלֵנִי עִיר מָצוֹר (תהלים ס, יא), יֹֽבִלוּהָ רַגְלֶיהָ (ישעיה כג, ז), יֹבִילוּ שַׁי לַמּוֹרָֽא (תהלים עו, יב). ושלא נזכר פועלו ממנו [הָפְעַל] יֽוּבַל־שַׁי (ישעיה יח, ז), ובא מקף בקמץ לְאַשּׁוּר יוּבָל (הושע י, ו), ענין הבאה. וַיָּבֵא אוֹתָם אֵלָיו בָּבֶֽלָה (יחזקאל יז, יב) תרגומו וְאוֹבִיל יַתְהוֹן לְוָתֵה לְבָבֶל. וְהוֹלֵךְ מְהֵרָה (במדבר יז, יא) וְאוֹבִיל בִּפְרִיעַ. וְעַל־יוּבַל יְשַׁלַּח שָֽׁרָשָׁיו (ירמיה יז, ח), פירוש פלג מים. וכן פְּלָגִים יִבְלֵי־מָיִם (ישעיה ל, כה), ואמר בתחלה פלגים ואחר כן פירש שהם פלגי מים. וכן וַֽאֲנִי הָיִיתִי עַל־אוּבַל אוּלָֽי (דניאל ח, ב), והאל"ף תמורת היו"ד וכבר כתבנו בשרש אָבַל. וְנָֽתְנָה הָאָרֶץ יְבוּלָהּ (ויקרא כו, ד), וְהָאָרֶץ תִּתֵּן אֶת־יְבוּלָהּ (זכריה ח, יב), וְאֵין יְבוּל בַּגְּפָנִים (חבקוק ג, יז). ובחסרון היו"ד לְבוּל עֵץ אֶסְגּֽוֹד (ישעיה מד, יט), כִּי־בוּל הָרִים יִשְׂאוּ־לוֹ (איוב מ, כ), ענינם ענין תבואות ופרי וכל מוצא הארץ. ופירוש לבול־עץ לענף, יִגֶל יְבוּל בֵּיתוֹ (שם כ, כח), פירוש תבואת ביתו. ויש מפרשים קורות ביתו לפי שאמר נִגָּרוֹת בְּיוֹם אַפּֽוֹ (שם), כלומר שתהינה נגרות אבני ביתו ויחרב משכבו על דרך וְהִגַּרְתִּי לַגַּי אֲבָנֶיהָ (מיכה א, ו). וכבר כתבנו בול הרים, לבול עץ בשרש בּוּל. וְהָיָה בִּמְשֹׁךְ בְּקֶרֶן הַיּוֹבֵל (יהושע ו, ה), שֽׁוֹפְרוֹת הַיּֽוֹבְלִים (שם ו, ח), אמר בו התרגום שׁוֹפָרַיָא דְקֶרֶן דִכְרַיָא. ובדברי רבותינו ז"ל (ראש השנה כו, ע"א) מאי משמע דהאי יובל לישנא דדיכרא הוא? דתניא אמר רבי עקיבא כשהלכתי לערביא היו קורין לדכרא יובלא. והשופר עצמו נקרא יובל לפי שהוא של איל בִּמְשֹׁךְ הַיֹּבֵל הֵמָּה יַֽעֲלוּ בָהָֽר (שמות יט, יג). וכן שנת החמשים נקראת יובל לפי שהיו תוקעין בה בשופר של איל, עַד־שְׁנַת הַיֹּבֵל יַֽעֲבֹד עִמָּֽךְ (ויקרא כה, מ), יוֹבֵל הִוא תִּהְיֶה לָכֶם (שם כה, י), לֹא יֵצֵא בַּיֹּבֵֽל (שם כה, ל). אֽוֹ־חָרוּץ אֽוֹ־יַבֶּלֶת (שם כב, כב), הוא ורוג"ה בלע"ז. ובמשנה (עירובין פרק י, משנה יג) חותכין יבלת במקדש אבל לא במדינה. אבל יבלת זה הכתוב בתורה היא תאר לבהמה שיש לה יבלת כמו חרוץ שהוא תאר והכתוב במשנה הוא שם דבר ליבלת עצמו. 

יבם  
בֹּא אֶל־אֵשֶׁת אָחִיךָ וְיַבֵּם אֹתָהּ (בראשית לח, ח), לֹא אָבָה יַבְּמִֽי (דברים כה, ז), פירוש מי שלוקח יבמתו שהוא אשת אחיו הוא נקרא מיבם והוא נקרא יָבָם לה, והיא יְבָמָה לו, מֵאֵן יְבָמִי (שם), וְנִגְּשָׁה יְבִמְתּוֹ (שם נח, ח). וכן אשת היבם נקראת לה יבמה על שם בעלה הִנֵּה שָׁבָה יְבִמְתֵּךְ (רות א, טו). ואין יְבִמְתּוֹ, יְבִמְתֵּךְ מחובר מן יְבָמָה כי אם מן יְבֶמֶת כמו שכתבנו בחלק הדקדוק. 

יבשׁ  
כִּי יָֽבְשׁוּ אֲפִיקֵי מָיִם (יואל א, כ), יָֽבְשׁוּ עַצְמוֹתֵינוּ (יחזקאל לז, יא), יָֽבְשָׁה הָאָֽרֶץ (בראשית ח, יד), וַיְהִי מִקֵּץ יָמִים וַיִּיבַשׁ הַנָּחַל (מלכים א' יז, ז), וְיֵבוֹשׁ מְקוֹרוֹ (הושע יג, טו), על משקל יֵאוֹת מן יאת, הֵן יַעְצֹר בַּמַּיִם וְיִבָשׁוּ (איוב יב, טו). ורבי יונה כתב כי וִיבָשׁוּ בחירק הו"ו ונוח היו"ד ואנחנו לא מצאנוהו כן בספרים המדויקים כי אם בשוא הו"ו וחירק היו"ד. וְחֶלְקָה אֲשֶֽׁר־לֹֽא־תַמְטִיר עָלֶיהָ תִּיבָֽשׁ (עמוס ד, ז), עַד־יְבשֶׁת הַמַּיִם (בראשית ח, ז), מקור בפלס מִבִּלְתִּי יְכֹלֶת י"י (במדבר יד, טז), או יהיה שם. והפעל הכבד [הִפְעִיל] אֲשֶׁר־הוֹבִישׁ י"י אֶת־מֵי יַם־סוּף (יהושע ב, י), הוֹבַשׁתִּי עֵץ לָח (יחזקאל יז, כד), וְהֹבִישׁוּ כֹּל מְצוּלוֹת יְאֹר (זכריה י, יא), וגם הוא פעל יוצא. ורבי יונה שמהו בודד ואין צורך כי כן פירוש הפסוק ועבר בַּיָם צָרָה (שם), פירוש ועבר בים רוח צרה, והכה בים גלים פירוש והכה הרוח אוז גלי הים והובישו הרוחות כל מצולות יאור. וכבד אחר [פִּעֵל] תְּיַבֶּשׁ־גָּֽרֶם (משלי יז, כב), גּוֹעֵר בַּיָּם וַיַּבְּשֵׁהוּ (נחום א, ד), משפטו וַיְיַּבְּשֵׁהוּ והיו"ד הכתובה היא יו"ד הא"י"ת"ן ויו"ד השרש נעדרת וכשנעדרה נשארה תנועתה על היו"ד הנוספת. ורבי יהודה אמר בהפך זה. ויש אומרים כי משפטו וַיַּבְּשֵׁהוּ מבנין הפעיל וכן דעת אדוני אבי ז"ל. והשם וְנוֹזְלִים עַל־יַבָּשָׁה (ישעיה מד, ג), וְתֵֽרָאֶה הַיַּבָּשָׁה (בראשית א, ט), או הוא תאר. ובתי"ו תמורת הה"א וְיַבֶּשֶׁת יָדָיו יָצָֽרוּ (תהלים צה, ה). והתאר במשקל אחר עֵץ יָבֵשׁ (יחזקאל יז, כד), נַפְשֵׁנוּ יְבֵשָׁה (במדבר יא, ו), יְבֵשׁוֹת מְאֹֽד (יחזקאל לז, ב), הענין הזה ידוע שהוא ענין חורב. וענין אחר לֹֽא־עַתָּה יֵבוֹשׁ יַֽעֲקֹב (ישעיה כט, כב), גַּם־בּוֹשׁ לֹֽא־יֵבוֹשׁוּ (ירמיה ו, טו). יֵבשׁוּ רֹֽדְפַי וְאַל־אֵבשָׁה אָנִי (שם יז, יח), על משקל יֵאוֹת, יֵאוֹתוּ מן יָאַת. והפעל הכבד הֹבַשְׁתָּ הַיּוֹם אֶת־פְּנֵי כָל־עֲבָדֶיךָ (שמואל ב' יט, ו). ואשר הם פעל עומד הֹבִישׁוּ אִכָּרִים (יואל א, יא), הַגֶּפֶן הוֹבִישָׁה (שם א, יב), על דרך משל כאילו יש לה בושת כשאינה נותנת פריה כראוי. וכן הוֹבִישׁ תִּירוֹשׁ (שם א, י), הֹבִישׁוּ חֲכָמִים (ירמיה ח, ט), כֹּל הֹבִאישׁ עַל־עַם לֹא־יוֹעִילוּ לָמוֹ (ישעיה ל, ה), כתוב בשני נחים באל"ף וביו"ד. כִּֽי־הֹבִישׁ שָׂשׂוֹן מִן־בְּנֵי אָדָֽם (יואל א, יב), כלם ענין בשת, ויש לפרש הַגֶּפֶן הוֹבִישָׁה, הוֹבִישׁ תִּירוֹשׁ, ענין יובש והפסק. 

יגב  
לְכֹֽרְמִים וּלְגְבִים [וּלְיֹגְבִֽים] (מלכים ב' כה, יב), פירוש עובדי השדות. והשם כְּרָמִים וִֽיגֵבִים (ירמיה לט, י), וכן אמר התרגום לְמֶהֱוֵי מְפַלְחִין בְּחַקְלִין וּבְכַרְמִין. 

יגה  
[הִפְעִיל] אֲשֶׁר הוֹגָה י"י בְּיוֹם חֲרוֹן אַפּֽוֹ (איכה א, יב), כִּֽי־י"י הוֹגָהּ (שם א, ה), עַד־אָנָה תּֽוֹגְיוּן נַפְשִׁי (איוב יט, ב), וְשַׂמְתִּיהָ בְּיַד־מוֹגַיִךְ (ישעיה נא, כג). והנפעל נוּגֵי מִמּוֹעֵד אָסַפְתִּי (צפניה ג, יח), בְּתוּלֹתֶיהָ נּוּגוֹת (איכה א, ד). ופעל כבד אחר וַיַּגֶּה בְּנֵי־אִֽישׁ (שם ג, לג), עיקרו וַיְיַגֶּה. ואדוני אבי ז"ל כתבו מבנין הפעיל משפטו וַֽיַּיְגֶּה. והשם וְנָסוּ יָגוֹן וַֽאֲנָחָֽה (ישעיה לה, י). ומשקל אחר תּוּגַת אִמּֽוֹ (משלי י, א). וענין אחר כַּֽאֲשֶׁר הֹגָּה מִן־הַֽמְסִלָּה. (שמואל ב' כ, יג), פירוש כאשר הוסר מן המסלה. וכבר כתבנוהו בשרש הגה.

יגע  
יָגַעְתִּי בְקָרְאִי נִחַר גְּרוֹנִי (תהלים סט, ד), עַד כִּי־יָגְעָה יָדוֹ (שמואל ב' כג, י), כִּֽי־יָגַעְתָּ בִּי יִשְׂרָאֵֽל (ישעיה מג, כב), אַל־תִּיגַע לְֽהַֽעֲשִׁיר מִֽבִּינָֽתְךָ חֲדָֽל (משלי כג, ד), לֹא יִֽיגְעוּ לָרִיק (ישעיה סה, כג), וְיִֽגְעוּ עַמִּים בְּדֵי־רִיק (ירמיה נא, נח). ופעל הכבד [הִפְעִיל] הֽוֹגַעְתֶּם י"י בְּדִבְרֵיכֶם (מלאכי ב, יז), הֽוֹגַעְתַּנִי בַּֽעֲוֹנֹתֶֽיךָ (ישעיה מג, כד). וכבד אחר [פִּעֵל] אַל־תְּיַגַּע־שָׁמָּה אֶת־כָּל־הָעָם (יהושע ז, ג). והשם יְגִיעַ מִצְרַיִם (ישעיה מה, יד), וְכָל־יְגִיעֲךָ (דברים כח, לג). ומשקל אחר מֵשִׁיב יָגָע וְלֹא יִבְלָע (איוב כ, יח), כי הוא כולו קמוץ. ושם התאר עָיֵף וְיָגֵעַ (דברים כה, יח), כָּל־הַדְּבָרִים יְגֵעִים (קהלת א, ח), תארם בלשון יגיעה לפי שיש עמל ויגיעה לכל המתעסק בהם. ומשקל אחר וְשָׁם יָנוּחוּ יְגִיעֵי כֹֽחַ (איוב ג, יז), יאמר האחד ממנו יָגִיעַ, ענין היגיעה ידוע כענין העייפות.

יגר  
יָגֹרְתִּי כָל־עַצְּבֹתָי (איוב ט, נח), אֲשֶׁר־אַתָּה יָגוֹר מִפְּנֵיהֶם (ירמיה כב, כה), ענינם ענין יראתי, ירא. 

יד  
וַיִּתֶּן־יָד (בראשית לח, כח), וַיִּשְׁלַח יָדוֹ (שם ח, ט). ויתכן ששרש יד יָדָה, וממנו יְדוּ אֵלֶיהָ (ירמיה נ, יד), כלומר השליכו ביד, נָתְנוּ יָד תַּחַת שְׁלֹמֹה (דברי הימים א' כט, כד), כלומר נתנו ידם תחתיו להיות ברשותו. וכן שִׂים־נָא יָֽדְךָ תַּחַת יְרֵכִֽי (בראשית כד, ב), כי כן מנהג לנכנס ברשות אחר ובעבודתו. אַנְשֵׁי הַמִּלְחָמָה אֲשֶׁר בְּיָדֵנוּ (במדבר לא, מט), ברשותינו, וכן וְלָקַחַתְּ בְּיָדֵךְ עֲשָׂרָה לֶחֶם וְנִקֻּדִים (מלכים א' יד, ג), כלומר ולקחת אותם עמך וברשותך. וכן וַיִּקַּח אֶת־כָּל־אַרְצוֹ מִיָּדוֹ (דברים כא, כו), מרשותו, וְכָל־טוּב אֲדֹנָיו בְּיָדוֹ (בראשית כד, י), ברשותו, בְּיָדָם יוֹצִֽיאוּ (דברי הימים ב, א, יז), ברשותם כי מי שהיה רוצה להוציא סוסים ממצרים, על ידי סוחרי המלך שלמה היה מוציא ולהם היו נותנים מחיר ההוצאת כי פרעה נתן אותו המוצא לשלמה. וּכְלֵי הַקֹּדֶשׁ וַֽחֲצֹֽצְרוֹת הַתְּרוּעָה בְּיָדֽוֹ (במדבר לא, ו), ברשותו, מִצְרַיִם נָתַנּוּ יָד (איכה ה, ו), כלומר הושטנו ידינו למצרים להחזיק בידינו ולעזרינו. וכן וּמָטָה יָדוֹ עִמָּךְ וְהֶֽחֱזַקְתָּ בּוֹ (ויקרא כה, לה). תְּנָה אֶת־יָדֶךָ וַיִּתֵּן יָדוֹ (מלכים ב' י, טו), לקיום הבריות, כי כן מנהג לקיום כל דבר נותן אדם ידו על ידו של חבירו על דרך תָּקַעְתָּ לַזָּר כַּפֶּֽיךָ (משלי ו, א). ואפשר להיות פירוש תְּנָה אֶת־יָדֶךָ להעלותו אל המרכבה אחר שאמר לו כי לבו ישר עמו אמר לו שיתן יד ויעלהו על המרכבה עמו. הֲיַד יוֹאָב אִתָּךְ בְּכָל־זֹאת (שמואל ב' יד, יט), כלומר אם שָֹם ידו ועצתו בדבר זה לצוותך.  וכן אֲשֶׁר הִכָּה בְּיַד־גְּדַלְיָהוּ (ירמיה מא, ט), כלומר האנשים אשר היו על ידו ובעצתו בארץ. ורבותינו ז"ל פירשוהו (נדה סא, ע"א) כאילו על ידו ועצתו נהרגו, כיון שהיה לו לחוש לדבר יוחנן בן קרח ולא חש מעלה עליו הכתוב כאילו נהרגו על ידו. וְלֹֽא־הָיָה בָהֶם יָדַיִם לָנוּס הֵנָּה וָהֵנָּה (יהושע ח, כ), כלומר לא היה בהם כח ועצה לנוס. וּפָעָלְךָ אֵין־יָדַיִם לֽוֹ (ישעיה מה, ט), אין לו כח והעמדה.  מִלְאוּ יֶדְכֶם הַיּוֹם (שמות לב, כט), וּמִלֵּאתָ יַֽד־אַֽהֲרֹן וְיַד־בָּנָֽיו (שם כט, ט), כמשמעו שימלא ידיהם מן הקרבנות. וכן מִלְאוּ יֶדְכֶם הַיּוֹם, כאילו תקריבו קרבן בהרגכם איש בנו ואחיו. וכמו שהיד מוכנת לאדם לכל צרכיו כן נקרא המקום המוכן יד וְיָד תִּהְיֶה לְךָ מִחוּץ לַֽמַּֽחֲנֶה (דברים כג, יג), אִישׁ עַל־יָדוֹ לְדִגְלֵיהֶֽם (במדבר ב, יז), רַֽחֲבַת־יָדַיִם (בראשית לד, כא), וְהָֽאֲתֹנוֹת רֹעוֹת עַל־יְדֵיהֶֽם (איוב א, יד), רָעוּ אִישׁ אֶת־יָדֽוֹ (ירמיה ו, ג), וְיָדֹת מִזֶּה וּמִזֶּה אֶל־מְקוֹם הַשָּׁבֶת (מלכים א' י, יט), הידות האלו היו מקום סמיכת הזרועות מזה ומזה כשהיה יושב בכסא. רְאוּ חֶלְקַת יוֹאָב אֶל־יָדִי (שמואל ב' יד, ל), כלומר סמוך לגבולי ולמקומי, אֲשֶׁר עַל־יְדֵי אַרְנוֹן (שופטים יא, כו) בְּלֶכְתּוֹ לְהָשִׁיב יָדוֹ בִּֽנְהַר־פְּרָֽת (שמואל ב' ח, ג), להשיב מקומו וגבולו. וכן תרגום יונתן כַּד אֲזַל לְאַשְׁנָאָה תְּחוּמֵיהּ בִּנְהַר פְּרָת. עִם אָרְבּוֹת יָדָֽיו (ישעיה כה, יא), מקומותיו. וכבר פירשתיו בשרש אָרַב ידיו ממש. יָד חָזִֽית (שם נז, ח), כלומר במקום שראית ושבחרת אהבת משכבם. וַיִּקָּרֵא לָהּ יַד אַבְשָׁלֹם (שמואל ב' יח, יח), כלומר מקומו ומצבהו שהציב על שמו, וְהִנֵּה מַצִּיב לוֹ יָד (שם א' טו, יב), כלומר שמה מציב לו יד למערכותיו. וכן נקרא צִיר הדלת יד שְׁתֵּי יָדוֹת לַקֶּרֶשׁ הָאֶחָד (שמות כו, יז), לִשְׁתֵּי יְדֹתָיו (שם כו, יט), לפי שהוא מקום לעמידת הדלת. וכן נקרא החלק יד שהוא מקום מוכן לאדם חלקו וְאַרְבַּע הַיָּדֹת יִהְיֶה לָכֶם (בראשית מז, כד), מִמַּשְׂאֹת כֻּלָּם חָמֵשׁ יָדוֹת (שם מג, לד), עֶֽשֶׂר־יָדוֹת לִי בַמֶּלֶךְ (שמואל ב' יט, מד) וְיָדָיו לֹֽא־שָׁטַף בַּמָּיִם (ויקרא טו, יא), כל גופו רוצה לומר אלא לפי שנאמר ורחץ את כָּל בשרו יכול אף בית הסתרים כן תלמוד לומר וידיו מה ידיו בנראה אף כל גופו בנראה פרט ביה הסתרים. ולפי שהכח והגבורה ביד אמר על המכה הִנֵּה יַד־י"י הוֹיָה (שמות ט, ג), מִפְּנֵי יָֽדְךָ בָּדָד יָשַׁבְתִּי (ירמיה טו, יז), יָדִי לַיְלָה נִגְּרָה וְלֹא תָפוּג (תהלים עז, ג), הֲיַד י"י תִּקְצָר (במדבר יא, כג), כחו ויכלתו, וַיַּרְא יִשְׂרָאֵל אֶת־הַיָּד הַגְּדֹלָה (שמות יד, לא), כָּֽבְדָה מְאֹד יַד הָֽאֱלֹהִים שָֽׁם (שמואל א' ה, יא), וְהָיְתָה יַד־י"י בָּכֶם וּבַֽאֲבֹֽתֵיכֶֽם (שם יב, טו). וכל שאחריו בי"ת השמוש הוא מורה על המכה. וכן הנבואה שבאה בחזק ובכח הָיְתָה עָלַי יַד־י"י (יחזקאל לז, א), כֹה אָמַר י"י אֵלַי בְּחֶזְקַת הַיָּד (ישעיה ח, יא), וַתְּהִי עָלָיו שָׁם יַד־י"י (יחזקאל א, ג), עַל־יְדֵי דָּוִיד מֶֽלֶךְ־יִשְׂרָאֵֽל (עזרא ג, י), כלומר במצותו ובשליחותו. והיד מצאנוה בלשון נקבה ברוב ופעמים לשון זכר. וְהִנֵּה־יָד שְׁלוּחָה אֵלָי וְהִנֵּה־בוֹ מְגִלַּת־סֵֽפֶר (יחזקאל ב, ט), אַל־יִרְפּוּ יָדָֽיִךְ (צפניה ג, טז), וְזֶה יִכְתֹּב יָדוֹ לַֽי"י (ישעיה מד, ה). ויש אומרים כי ידו חסר בי"ת השירות ופירוש יכתוב בידו לי"י.

ידד  
יַדּוּ גוֹרָל (יואל ד, ג), בפלס רַבּוּ מִשַּֽׂעֲרוֹת רֹאשִׁי (תהלים סט, ה), רַכּוּ דְבָרָיו מִשֶּׁמֶן (שם נה, כב), ופירושו השליכו. כן כתבוהו רבי יהודה ורבי יונה כי שרשו יָדַד בשקל קַלּוּ מִנְּשָׁרִים (ירמיה ד, יג), רַכּוּ דְבָרָיו מִשֶּׁמֶן. ואדוני אבי ז"ל כתב ששרשו יָדָה מבנין הפעיל כמו וַיַּדּוּ־אֶבֶן בִּֽי (איכה ג, נב). יְדִיד י"י (דברים לג, יב), אפשר שגזרתו כן בסמוך ובמוכרת כמו גְּבִיר, מֶה לִֽידִידִי בְּבֵיתִי (ירמיה יא, טו), פירושם אהוב, אהובי. מַה־יְּדִידוֹת מִשְׁכְּנוֹתֶיךָ (תהלים פד, ב), אהובות. והשם נָתַתִּי אֶת־יְדִדוּת נַפְשִׁי (ירמיה יב, ז), את אהבת נפשי. 

ידה  
יְדוּ אֵלֶיהָ (ירמיה נ, יד), פירושו השליכו. ורבי יהודה אמר כי מעיקר זה גָּמוּל יָדוֹ הָדָֽה (ישעיה יא, ח), בתמורת היו"ד בה"א. והפעל הכבד [פִּעֵל] לְיַדּוֹת אֶת־קַרְנוֹת הַגּוֹיִם (זכריה ב, ה), להשליך. וַיַּדּוּ־אֶבֶן בִּֽי (איכה ג, נב), משפטו וַיְיַּדּוּ, פירושו וישליכו. ובהעדר פ"א הפעל נשארה תנועתה על יו"ד ה'א'י'ת'ן. ולדעת אדוני אבי ז"ל הוא מבנין הפעיל ומשפטו וְֽיַיְּדּוּ. והפעל הכבד הנוסף [הִפְעִיל] הוא בענין אחר הוֹדִינוּ לְּךָ אֱֽלֹהִים (תהלים עה, ב), גַּם־אֲנִי אוֹדְךָ בִכְלִי־נֶבֶל (שם עא, כב), יוֹדוּ שִׁמְךָ גָּדוֹל וְנוֹרָא (שם צט, ג), הוֹדוּ לַי"י כִּי־טוֹב (שם קו, א), וַיַּֽעֲלֹז לִבִּי וּמִשִּׁירִי אֲהוֹדֶֽנּוּ (שם כח, ז), עַל־כֵּן עַמִּים יְהוֹדֻךָ (שם מה, יח), יְהוֹדֶה לַתְּפִלָּה (נחמיה יא, יז), ענין השבח וההודאה. והשם או מקור עַל־הֻיְּדוֹת הוּא וְאֶחָֽיו (שם יב, ח), ובא דגש תמורת נח הודות כמו דגש אֵל נֽוּלְּדוּ לְהָֽרָפָא (דברי הימים א' כ, ח), בְּיוֹם הוּלֶּדֶת אֹתָךְ (יחזקאל טז, ד), ואף על פי שנכתבה היו"ד בהֻיְּדוּת כי כן נכתבה הו"ו בנֽוּלְּדוּ לְהָֽרָפָא שהיא פ"א הפעל ואף על פי כן נדגשה הלמ"ד לחסרון פ"א הפעל. וטוב מזה שנאמר כי דגש הֻיְּדוּת להדגיש היו"ד ולפאר קריאתה כי אינה דומה לו"ו נולדו כי הו"ו אף על פי שהיא נכתבת אינה נקראת והיא כאילו אינה ולפיכך נדגשה הלמ"ד לחסרונה אבל יו"ד הֻיְּדוּת היא נקראת אבל לא היתה קריאתה נכרת על הביאור אם לא נדגשה. ומשקל אחר תּוֹדָה וְקוֹל זִמְרָֽה (ישעיה נא, ג). ולוקח השם ממנו אוֹדֶה אֶת־י"י עַל־כֵּן קָרְאָה שְׁמוֹ יְהוּדָה (בראשית כט, לה). ולפי שעיקר מלכות ישראל וקרנם החזק יהודה נקראו כל ישראל יהודים וְאֶל־הַיְּהוּדִים כִּכְתָבָם (אסתר ח, ט), וְֽהֶחֱזִיקוּ בִּכְנַף אִישׁ יְהוּדִי (זכריה ח, כג). וכן נתיחס לשון הקדש בו וְאַל־תְּדַבֵּר אֵלֵינוּ יְהוּדִית (ישעיה לו, יא). ונבנה פועל ממנו בשוב מהאומות לדת היהודים וְרַבִּים מֵֽעַמֵּי הָאָרֶץ מִֽתְיַֽהֲדִים (אסתר ח, יז). וענין אחר וּמוֹדֶה וְעֹזֵב יְרֻחָֽם (משלי כח, יג), וְגַם־אֲנִי אוֹדֶךָּ (איוב מ, יד), או יהיה אודך מענין השני. יוֹדוּךָ אַחֶיךָ (בראשית מט, ח), פירוש יודו לך שאתה ראוי למלוך עליהם. וההתפעל וְהִתְוַדָּה אֲשֶׁר חָטָא עָלֶֽיהָ (ויקרא ה, ה), וְהִתְוַדּוּ אֶת־חַטָּאתָם אֲשֶׁר עָשׂוּ (במדבר ה, ז), לשון הוידוי ידוע. ומזה הענין זְבַח לֵאלֹהִים תּוֹדָה (תהלים נ, יד), הזבח שמתודה עליו עונותיו נקרא תודה, אבל לא היה לו תורת חטאת ואשם אלא תורת שלימים שהתּוֹדָה לא היתה נאכלת אלא ליום ולילה. ואף על פי שהיה בא הזבח הזה על עונות לא היה לו תורת חטאת ואשם לפי שהחטאת והאשם באים על עון מיוחד וזה הזבח היה אדם מביא אותו על כל עונותיו כשהיה רוצה להתודות ולשוב לדרך הטובה. ויש אומרים כי היה אדם מביא אותו הקרבן כשנעשה לו נס ולכן נקראת תּוֹדָה שהיה מודה לאל על הנס שנעשה לו. אִם עַל־תּוֹדָה יַקְרִיבֶנּוּ וְהִקְרִיב עַל־זֶבַֽח הַתּוֹדָה (ויקרא ז, יב). שְׁתֵּי תוֹדֹת גְּדוֹלֹת (נחמיה יב, לא), פירוש שני לחמי תודה שיהיו חמץ כמו שכתוב עַל־חַלֹּת לֶחֶם חָמֵץ יַקְרִיב קָרְבָּנוֹ (ויקרא ז, יג). ואמר גדולות כי במצה היו שלשה מינים חַלּוֹת, רְקִיקִין וּרְבִיכָה, והחָמֵץ לא היה כי אם מין אחר, הנה מין החמץ כנגד שלשה מיני מצה לפיכך קורא אותם גדולות. ורבי יהודה ורבי יונה שָֹמוּ בענין אחר שְׁתֵּי תוֹדֹת גְּדוֹלֹת וְהַתּוֹדָה הַשֵּׁנִית (נחמיה יב, לח) ופירשם רבי יונה לשון קהלה וקהלות. ורבותינו ז"ל פירשו כמו שכתבתי, שאמרו במשנה פרק שני דשבועות (משנה א יד, ע"א) — אין מוסיפין על העיר ועל העזרות אלא בבית דין של שבעים ואחד ובשתי תודות ובשיר ובית דין מהלכין ושתי תורות אחריהן.....הפנימית נאכלת והחיצונה נשרפת וכו'. וקאמר בגמרא (שם טו, ע"א) תנא שתי תודות שאמרו בלחמן ולא בבשרן. מנא הני מילי? דאמר קרא ואעמידה שתי תודות גדולות. 

ידע  
וּשְׁמוּאֵל טֶרֶם יָדַע אֶת י"י (שמואל א' ג, ז), וְלֹֽא־יָדַע יַֽעֲקֹב (בראשית לא, לב), לֹא יָדַעְתִּי אֶת י"י (שמות ה, ב), הַמַּעְתִּיק הָרִים וְלֹא יָדָעוּ (איוב ט, ה), וְהָאָדָם יָדַע אֶת־חַוָּה (בראשית ד, א), וְכָל־אִשָּׁה יֹדַעַת אִישׁ (במדבר לא, יז), אֲשֶׁר לֹא־יָֽדְעוּ אִישׁ (בראשית יט, ח), יָדַעְתִּ [יָדַעְתִּי] כִּי־כֹל תּוּכָל (איוב מב, ב), וְאַתָּה אָמַרְתָּ יְדַעְתִּיךָ בְשֵׁם (שמות לג, יב). וְאֵדָעֲךָ לְמַעַן אֶמְצָא־חֵן בְּעֵינֶיךָ (שם לג, יג). לֹא יָדַעְתִּי נַפְשִׁי שָׂמַתְנִי (שיר השירים ו, יב), פירוש לא הדגשתי בעצמי עד ששמתני מרכבות עמי נדיב, וכן הַמַּעְתִּיק הָרִים וְלֹא יָדָעוּ לא הדגישו עד שהעתיקם. וכן תְּבוֹאֵהוּ שׁוֹאָה לֹא יֵדָע (תהלים לה, ח), מָה־אָדָם וַתֵּדָעֵהוּ (שם קמד, ג), כלומר שאתה משגיח עליו ופונה על עונו. והשם כִּֽי־מָֽלְאָה הָאָרֶץ דֵּעָה אֶת־י"י (ישעיה יא, ט), או הוא מקור והוא הנכון מפני מלת את. וכן לְדֵעָה מַה־יֵּֽעָשֶׂה לֽוֹ (שמות ב, ד), מקור. וְרָעוּ אֶתְכֶם דֵּעָה וְהַשְׂכֵּֽיל (ירמיה ג, טו), שם. והקבוץ תְּמִים דֵּעוֹת עִמָּֽךְ (איוב לו, ד), ובלא ה"א הנקבה דֵּעַ, אֶשָּׂא דֵעִי לְמֵרָחוֹק (שם לו, ג), והקבוץ מִפְלְאוֹת תְּמִים דֵּעִֽים (שם לז, טז). ומשקל אחר וְדַעַת לְֽנַפְשְׁךָ יִנְעָֽם (משלי ב, י), וְדַעַת מֵֽחָרוּץ נִבְחָֽר (שם ח, י), וְדַעַת שְׂפָתַי בָּרוּר מִלֵּֽלוּ (איוב לג, ג), ופירושו ודעת ברור שפתי מללו. וככר כתבנו הדומים לו בחלק הדקדוק. ובא בלשון נקבה יְשֹֽׁטְטוּ רַבִּים וְתִרְבֶּה הַדָּֽעַת (דניאל יב, ד), פְּלִאָֽיה [פְּלִיאָֽה] דַעַת מִמֶּנִּי (תהלים קלט, ו). ומשקל אחר מַדָּע וְהַשְׂכֵּל (דניאל א, יז), ויתכן ששרשו נָדַע בראית הארמית מִנְדַע תִּנְדַּֽע (דניאל ה, יב), או יהיה שרשו יָדַע בפלס מַצָּב, מַצָּע, ופירוש וּמְבִינֵי מַדָּע (שם א, ד), מחשבה שהיו מבינים מה שבלב האדם במעט רמז. וכן גַּם בְּמַדָּֽעֲךָ מֶלֶךְ אַל־תְּקַלֵּל (קהלת י, כ), במחשבתך. ואמרו במלת מַדּוּעַ שהוא מורכב מן מַה דּוּע ונבלעה הה"א ודוּעַ בשקל בוּל הָרִים (איוב מ, כ), שהוא כמו יְבוּל, ועוד נזכרנו בשרש מָדַע. והנפעל לֹא נוֹדַע מִי הִכָּֽהוּ (דברים כא, א), וְלֹא נוֹדַע כֹּחֽוֹ (שופטים טז, ט), וְנוֹדַע י"י לְמִצְרַיִם (ישעיה יט, כא), וּשְׁמִי י"י לֹא נוֹדַעְתִּי (שמות ו, ג), פירושו ובשמי י"י לא נודעתי. כִּי נוֹדַע דָּוִד וַֽאֲנָשִׁים אֲשֶׁר אִתּוֹ (שמואל א' כב, ו), כלומר נודע ונתפרסם באי זה מקום היו. יִוָּדַע לַֽי"י (זכריה יד, ז), יִוָּדַע כְּמֵבִיא לְמָעְלָה (תהלים עד, ה). ופירש הפסוק אומר בנין ביתך שנבנה להוד ולתפארת כי כל מי שהיה מביא קרדום בסבך עץ בעצי הלבנון לחטוב הארזים ולהביאם לבנין הבית היה נודע כאילו מביאם למעלה לפני כסא הכבוד, ועתה פִּתּוּחֵי הזהב שעל הקירות בכשיל וכלפות יהלומון הצרים ומחללים משכן שמך בחרות אפך על עמך. כן פירש אדוני אבי ז"ל. וּמְעַקֵּשׁ דְּרָכָיו יִוָּדֵֽעַ (משלי י, ט), וְאַֽחֲרֵי הִוָּדְעִי סָפַקְתִּי עַל־יָרֵךְ (ירמיה לא, יח), פירוש אחרי שהכרתי בעצמי והכרתי המעשים הרעים שעשיתי נחמתי בי וספקתי על ירך. וההתפעל בְּהִתְוַדַּע יוֹסֵף (בראשית מה, א), בַּמַּרְאָה אֵלָיו אֶתְוַדָּע (במדבר יב, ו). והפעל הכבד [הִפְעִיל] וְאַתָּה לֹא הֽוֹדַעְתַּנִי (שמות לג, יב), הוֹדִיעוּ בָעַמִּים (תהלים קה, א), הוֹדַע אֶת־יְרֽוּשָׁלַם (יחזקאל טז, ב), לִמְנוֹת יָמֵינוּ כֵּן הוֹדַע (תהלים צ, יב), וְגָבֹהַּ מִמֶּרְחָק יְיֵדָֽע (שם קלח, ו). וכבר כתבנו דקדוקו בחלק הדקדוק בשרשו ובשרש יטב, ופירשו אדוני אבי ז"ל כך כי רם י"י ושפל יראה כלומר רם הוא בשמים ויראה השפל בארץ וגבוה הוא וממרחק יְיֵדָע מהשמים ידע הנסתרות ויודיעם למי שירצה. וְאֶת־הַנְּעָרִים יוֹדַעְתִּי (שמואל א' כא, ג), כמו הוֹדַעְתִּי או יהיה מבנין פעל כבד. ושלא נזכר פעלו מבנין הפעיל [הָפְעַל] אֽוֹ־הוֹדַע אֵלָיו חַטָּאתוֹ (ויקרא ד, כג), והחלם תמורת שורק. והפעל הדגוש [פִּעֵל] יִדַּעְתָּהַ שַּׁחַר [יִדַּעְתָּה הַשַּׁחַר] מְקֹמֽוֹ (איוב לח, יב), אַלּוּפִי וּמְיֻדָּֽעִי (תהלים נה, יד), כלומר שהודעתי אותו סודי ומצפוני. וכן וּמְיֻדָּעָיו וְכֹֽהֲנָיו (מלכים ב' י, יא), כלם ענין ידיעה וידוע הוא. ובהם בענין ההכרה וההרגשה. וכן אשר הם בענין המשגל, והכל ענין אחר ענין ידיעה. ולפי שקרוב האדם ואשר הוא ממשפחתו יודעו ומכירו נקרא בן המשפחה מוֹדָע, וּֽלְנָעֳמִי מֹידַע [מוֹדַע] לְאִישָׁהּ (רות ב, א), וּמֹדָע לַבִּינָה תִקְרָֽא (משלי ז, ד), הֲלֹא בֹעַז מֹֽדַעְתָּנוּ (רות ג, ב), חסר מ"ם הקשור ומשפטו ממודעתנו, כלומר ממשפחתינו, וקמץ התי"ו מקום צירי. ויהיה שם המשפחה מוֹדַעַת בשקל מוֹלֶדֶת. ושָֹם רבי יהודה בענין אחר וַיֹּדַע בָּהֶם אֵת אַנְשֵׁי סֻכּֽוֹת (שופטים ח, טז). וכן רבי יונה כתבו בענין אחר. וכתב בו עוד וּבְקֶרֶב כְּסִילִים תִּוָּדֵֽעַ (משלי יד, לג), והוא ענין שמפרשים בהן מענין שבירה ואיבוד. וכן מפרשים מזה וִידוּעַ חֹלִי (ישעיה נג, ג), שבור החולי. וכן וַיֵּדַע אַלְמְנוֹתָיו וְעָֽרֵיהֶם הֶחֱרִיב (יחזקאל יט, ז). ותרגום יונתן וְאַצְדֵי בִּרְנְיָתֵיהּ. וּמְעַקֵּשׁ דְּרָכָיו יִוָּדֵֽעַ (משלי י, ט). וכן פירש רבי יונה מזה לִמְנוֹת יָמֵינוּ כֵּן הוֹדַע (תהלים צ, יב), כלומר לפי ימי חיינו יסרנו, אמר דרך בקשה אלהי אל תרבה מוסרינו, כי ימי חיינו מועטים אך יסרנו לפי ימי חיינו. ואין צורך להוציא אלו המלות מענינם, כי פירוש וְיֹדַע בהם שהודיע להם פשעם ועונם בהם ועל שם סוכות שהיתה שם העיר שבטחו בה שהיתה בצורה יסרם בקוצים שֶׁשְּׁמָם סכות כמו הַֽתְמַלֵּא בְשֻׂכּוֹת עוֹרוֹ (איוב מ, לא), וכן וּבְקֶרֶב כְּסִילִים תִּוָּדֵֽעַ הפך בלב נבון תנוח הכמה, כי החכמה שהיא בלב אדם נבון ומשכיל תנוח בו ולא יודיע עצמו שהוא חכם ואינו מדבר בוז ומוציאה בכל מקום שהוא כי אם לעת הצורך, אבל דבר חכמה בקרב כסילים יודיעו אותה לכל אדם כלומר שהם יודעים כך וכך. וזה דומה למה שאמרו רבותינו ז"ל (בבא מציעא פה, ע"ב), אסתירא בלגינא קיש קיש קריא. ופירוש לִמְנוֹת יָמֵינוּ כֵּן הוֹדַע למנין ימינו שהם קצרים ושבו ומעטו מאלף שנים עד שבעים, כמו שכתוב יְמֵי שְׁנוֹתֵינוּ בָּהֶם שִׁבְעִים שָׁנָה (תהלם צ, י) עזרנו בלימוד החכמה והודיענו דרכיה ואז נביא ונקנה לבב הכמה בעזרתך, כמו שאמר דְּרָכֶיךָ י"י הוֹדִיעֵנִי (שם כה, ד). ופירוש יִוָּדַע כְּמֵבִיא לְמָעְלָה כמו שפירשנו. ופירוש וידע אלמנותיו ועריהם החריב כתב אדוני אבי ז"ל בו וַיֵּדַע אָדָם עוֹד אֶת־אִשְׁתּוֹ (בראשית ד, כה), כלומר היה הורג האנשים ושוכב עם אלמנותיהם, וזהו ועריהם החריב כי לא החריב הוא עריהם בידים אך זה שהיה עושה היה חורבן עולם. וכן נאמר עליו בדברי הימים וְתֹֽעֲבֹתָיו אֲשֶׁר־עָשָׂה (דברי הימים ב' לו, ח). וכן וִידוּעַ חֹלִי שהוא ידוע ומוחזק לכל כי הוא בעל חליים. ופירוש וּמְעַקֵּשׁ דְּרָכָיו יִוָּדֵֽעַ אמר הלך בתם ילך בטח מי שהולך תמים ילך בטח ולא יפחד מבני אדם אך וּמְעַקֵּשׁ דְּרָכָיו יִוָּדֵֽעַ ויתפרסם לבני אדם ולא יוכל להתכסות מהם במעשיו הרעים ולא יוכל להיות בטח. וכן וּמֽוֹדִיעִים לְהַלֵּל (דברי הימים ב' כג, יג), פירוש שהיו יודעים לשורר ולתהלל היטב ומודיעים לשאר אחיהם הלוים. אוֹב אוֹ יִדְּעֹנִי (ויקרא כ, כז), פירשו רבותינו ז"ל (סנהדרין סהׄ ע"ב), זה המניח עֶצֶם יְדוּעַ בפיו ומדבר מאליו. ופירוש ידוע חיה ששמה ידוע.

יהב  
הַשְׁלֵךְ עַל־י"י יְהָבְךָ (תהלים נה, כג), כלומר אשר נתן לך ער היום השלך עליו צרכך והוא יכלכלך כמו שכלכלך עד הנה. או יהבך שם כלומר מתנותיך השלך אל י"י והוא יכלכלך.  ורבותינו ז"ל פירשוהו לשון משא וטעינה. לקחוהו מלשון ארמי באמרם (ראש השנה כו, ע"ב) לא הוו ידעי רבנן מאי השלך עלי ידהבך שמעוה לההוא טייעא דקאמר לההוא גברא שקול יהביך ושדי אגמלאי. הָבָה נֵֽרְדָה וְנָֽבְלָה שָׁם שְׂפָתָם (בראשית יא, ו), הָבָה נִלְבְּנָה לְבֵנִים (שם יא, ג), הָבָה נָּא אָבוֹא אֵלַיִךְ (שם לח, טז), כלומר תן עזור או עצה. ונסמכה המלה הזאת לנקבה ולרבים ואף על פי שהוא לשון זכר לפי שאינה צווי ממש על נתינת הדבר לפיכך שמו המלה במקום מקור או שם כאילו אמר צריך הדבר הזה לתת בו עצה או נתינת עצה או עזר והרגילו המלה על ענין הזמנה וזירוז אחד לחבירו על המעשה. וכן לשון הליכה בזה הענין כמו לְכָה־נָּא אֲנַסְּכָה בְשִׂמְחָה (קהלת ב, א), לְכוּ וְנִמְכְּרֶנּוּ לַיִּשְׁמְעֵאלִים (בראשית לז, כו), לְכָה נַשְׁקֶה אֶת־אָבִינוּ יַיִן (שם יט, לב), לְכוּ וְנַחְשְׁבָה עַֽל־יִרְמְיָהוּ מַֽחֲשָׁבוֹת (ירמיה יח, יח), לְכוּ וְנַכֵּהוּ בַלָּשׁוֹן (שם). ולפי שההליכה זירוז והישיבה עצלה נאמר הזירוז בלשון הליכה. אָֽהֲבוּ הֵבוּ (הושע ד, יח), פירוש אהבו תמיד לומר תנו, הָבִי הַמִּטְפַּחַת אֲשֶׁר־עָלַיִךְ (רות ג, טו), כלומר הבי אותה לאחד שיאחז עמך בה כדי לשום בה השעורים.

יהר  
זֵד יָהִיר לֵץ שְׁמוֹ (משלי כא, כד), גֶּבֶר יָהִיר וְלֹא יִנְוֶה (חבקוק ב, ה), פירוש גם רוח כ הוא יודע ועושה הרע בזדון בגסות הרוח. וכן בדברי רבותינו ז"ל (סנהדרין צח, ע"א) אי בטלי יהירי בטלי אמגושי.

יום  
מלת יוֹם ידוע, פעמים היא ומן היות השמש על הארץ לבד, כמו וַיִּקְרָא אֱלֹהִים לָאוֹר יוֹם (בראשית א, ה), כָּל־הַיּוֹם הַהוּא וְכָל־הַלָּיְלָה (שמות י, יג), וכן רבים, ופעמים כולל היום והלילה וַֽיְהִי־עֶרֶב וַֽיְהִי־בֹקֶר יוֹם אֶחָֽד (בראשית א, ה), שָׁמוֹר אֶת־יוֹם הַשַּׁבָּת לְקַדְּשׁוֹ (דברים ה, יב), וכמוהם רבים. ובהכפל המ"ם יורה על זמן השמש לבדו, אוֹ יוֹמָם וָלַיְלָה (במדבר ט, כא), יוֹמָם יְצַוֶּה י"י חַסְדּוֹ (תהלים מב, ט), לֹֽא־יָמִישׁ עַמּוּד הֶֽעָנָן יוֹמָם (שמות יג, כב), וכן כולם. אוֹ יוֹמַיִם (שם כא, כא) פירושו שני ימים. והקבוץ יָמִים רַבִּים (אסתר א, ד). ושב הנח שהיה עם החלם במלת יוֹם קמץ גדול ברבים. וכן רֹאשׁ רֹאשִׁים, אבל בהסמכו יאבד הנח מה שאין כן בְּרָאשִׁים כי הוא נכתב בו הנח, כָּל־יְמֵי אֲשֶׁר יִשְׁכֹּן הֶֽעָנָן (במדבר ט, יח), שְׁנָתַיִם יָמִים (בראשית מא, א), פירושו שנים שלמים, וכן חֹדֶשׁ יָמִֽים (שם כט, יד), כי לא תשלם לנו החדש והשנה כי אם ביום שלם לא במקצת היום, ולפיכך נקראה השנה ימים. תֵּשֵׁב הַֽנַּֽעֲרָ אִתָּנוּ יָמִים אוֹ עָשׂוֹר (שם כד, נה), פירוש שנה או עשרה חדשים. וכן אֽוֹ־יֹמַיִם אוֹ־חֹדֶשׁ אֽוֹ־יָמִים (במדבר ט, כב), יָמִים תִּהְיֶה גְאֻלָּתֽוֹ (ויקרא כה, כט), לְמֽוֹעֲדָהּ מִיָּמִים יָמִֽימָה (שמות יג, י), משנה לשנה, עֲשֶׂרֶת כֶּסֶף לַיָּמִים (שופטים יז, י), לשנה. ויש מפרשים כן לִשְׁלשֶׁת יָמִים מַעְשְׂרֹֽתֵיכֶֽם (עמוס ד, ד), כמו שנאמר מִקְצֵה שָׁלשׁ שָׁנִים תּוֹצִיא אֶת־כָּל־מַעְשַׂר תְּבוּאָתְךָ (דברים יד, כח) כלומר אף על פי שתביאו זבחיכם כראוי מה יועילו אחר שתרבו לפשוע כמו שאמר במקום אחר אֲנִי י"י...שֹׂנֵא גָזֵל בְּעוֹלָה (ישעיה סא, ח). אֲשֶׁר־יָשַׁב דָּוִד בִּשְׂדֵה פְלִשְׁתִּים יָמִים וְאַרְבָּעָה חֳדָשִֽׁים (שמואל א' כז, ז), שנה וארבעה חדשים. אבל קשה הוא לפרש זה ימים שנה כי היאך היו כל הענינים ההם אשר היה לשאול עם דוד בח' חדשים? כי שתי שנים מלך שאול לבד. ויש לפרש כי ארבעה חדשים וימים מן החדש החמשי היה בשדה פלשתים ולא זכר מנין הימים. וכן אמר התרגום יוֹמִין...וְאַרְבְּעָא יַרְחִין. ועדיין נשארה שאלה מה שאמר אבישי אֲשֶׁר הָיָה אִתִּי זֶה יָמִים אוֹ־זֶה שָׁנִים (שם כט, ג), ויש לפרשו אשר היה אתי זה ימים ואני מכירו לטובה כאילו היה אתי זה שנים. ויאמר יוֹם על העת בְּיוֹם הַכֹּתִי כָל־בְּכוֹר (במדבר ח, יז), פירוש בעת, יוֹם צָעַקְתִּי בַלַּיְלָה נֶגְדֶּֽךָ (תהלים פח, ב), וְהָיָה בַּיּוֹם הַהוּא שֹׁרֶשׁ יִשַׁי אֲשֶׁר עֹמֵד לְנֵס עַמִּים (ישעיה יא, י), וְחָרָה אַפִּי בוֹ בַיּוֹם־הַהוּא (דברים לא, יז), הַיּוֹם הַזֶּה יֽוֹם־בְּשֹׂרָה (מלכים ב' ז, ט). ופעמים יבא עליו כ"ף האמתי הִשָּׁבְעָה לִּי כַּיּוֹם (בראשית כה, לג), כלומר העת הזאת. וכן כִּֽי־אֹתוֹ כְהַיּוֹם תִּמְצְאוּן אֹתֽוֹ (שמואל א' ט, יג), כלומר זאת השעה תמצאון אותו. וכן קַטֵּר יַקְטִירוּן כַּיּוֹם הַחֵלֶב (שם ב, טז). אבל וַֽיְהִי כְּהַיּוֹם הַזֶּה וַיָּבֹא הַבַּיְתָה (בראשית לט, יא), היא כ"ף הדמיון ופירושו ויהי יום אחד כהיום ויבא הביתה לעשות מלאכתו כי היו לו ימים קבועים לעשות מלאכה בבית או לחשוב חשבונות. ויתחבר יום בלשון נקבות זְכֹר יְמוֹת עוֹלָם (דברים לב, ז). כִּי־מֵי נֹחַ זֹאת לִי (ישעיה נד, ט), נמצא במקצת ספרים מדויקים מלה אחת. וכן תרגום יונתן כְּיוֹמֵי נחַ. 

יָוֵן   
מִטִּיט הַיָּוֵן (תהלים מ, ג), בשקל עָקֵב. ובסמוך טָבַעְתִּי בִּיוֵן מְצוּלָה (שם סט, ג), ענינו כמו טיט ואף על פי שנסמך אליו. וכן אַדְמַת עָפָר (דניאל יב, ב). 

יון  
בו"ו נעלמת בקריאה עֵינָיו כְּיוֹנִים עַל־אֲפִיקֵי מָיִם (שיר השירים ה, יב), פירושו כעיני יונים, עֵינַיִךְ יוֹנִֽים (שם א, טו), פירושו עיניך כעיני יונים, וְכַיּוֹנִים אֶל־אֲרֻבֹּֽתֵיהֶֽם (ישעיה ס, ח), כְּיוֹנֵי הַגֵּֽאָיוֹת כֻּלָּם הֹמוֹת (יחזקאל ז, טז), וְכַיּוֹנִים הָגֹה נֶהְגֶּה (ישעיה נט, יא). הנפרד לא מצאנו הזכר. והנקבה בני יוֹנָה (ויקרא יב, ח), יוֹנָתִי בְּחַגְוֵי הַסֶּלַע (שיר השירים ב, יד). ואמר בני יונה לפי שהקטנים מן היונים הם הכשרים לקרבן. אבל הנפרד הזכר נאמר מן יונים יוֹן, כמו מן תּוֹרִים תֹּר. וכן מצאנו בדברי רבותינו ז"ל (סנהדרין כה, ע"א) אי תקדמיה יונך ליון. 

יזם  
כֹּל אֲשֶׁר יָֽזְמוּ לַֽעֲשֽׂוֹת (בראשית יא, ו), פירוש כל אשר חשבו. וענין יָזַם וזָמַם אחד הם.

יזן  
סוּסִים מְוֻזָּנִים [מְיֻזָּנִים] (ירמיה ה, ח), ענינו כמו מזויינים מן כלי זין. ורבי יעקב בן אלעזר כתבו בענין מזון. 

יזע   
לֹא יַחְגְּרוּ בַּיָּֽזַע (יחזקאל מד, יח), במקום הזיעה. ולשון זיעה ידוע בדברי רבותינו ז"ל. ואמרו (זבחים יח, ע"ב) מאי לא יחגרו ביזע? אמר אביי לא יחגרו במקום שמזיעין. כדתניא כשהן חוגרין אין חוגרין לא למטה ממתניהם ולא למעלה מאציליהם אלא כנגד אצילי ידיהן. וכן תרגום יונתן וְלָא יְזַרְזוּן עַל חַרְצֵיהוֹן אֱלָהֵין עַל לְבָבֵיהוֹן יֵיסָרוּן. בְּזֵעַת אַפֶּיךָ תֹּאכַל לֶחֶם (בראשית ג, יט), כלומר בעמל גדול, כי ביגיעה תצא זיעת הפנים.

יחד  
בִּקְהָלָם אַל־תֵּחַד כְּבֹדִי (בראשית מט, ו), זכרתי אותו בשער אָחַד. רַךְ וְיָחִיד לִפְנֵי אִמִּֽי (משלי ד, ג), וְרַק הִיא יְחִידָה (שופטים יא, לד), ידוע. והם מענין אחד. ונקראת הנשמה חידה, מִיַּד־כֶּלֶב יְחִידָתִֽי (תהלים כב, כא), לפי שהיא יחידה כנגד חלקי הגוף וכחותיו שהם רבים ואינם ממינה. יַּחַד יָבֹאוּ גְדוּדָיו (איוב יט, יב), וְיַחְדָּו יִהְיוּ תַמִּים אֶל־רֹאשׁוֹ (שמות לו, כט), וגם זה מענין אחד כי כשיתחברו רבים נראים כאחד. ועל דעתי כי זו יַחְדָּו הוא סימן הרבים על יחיד כמו עָלָיו, אֵלָיו. ואף על פי שאין בו יו"ד ברוב הרי מצאנו עָלָו [עָלָיו] בַּשָּׁמַיִם יַרְעֵם (שמואל א' ב, י) בלא יו"ד. וכן יחדיו נמצאו ביו"ד שלשה, יַחְדָּיו נָפְלוּ שְׁנֵיהֶֽם (ירמיה מו, יב), כִּֽי־גַם־הֵמָּה הִפְנוּ נָסוּ יַחְדָּיו (שם מו, כא), כִּי מַלְכָּם בַּגּוֹלָה יֵלֵךְ כֹּֽהֲנָיו וְשָׂרָיו יַחְדָּֽיו (שם מט, ג), ולפי שנתקבץ בו היחידות והרבוי נאמר כן. והפעל הכבד [פִּעֵל] יַחֵד לְבָבִי לְיִרְאָה שְׁמֶֽךָ (תהלים פו, יא). בַּרְזֶל בְּבַרְזֶל יָחַד (משלי כז, יז) כתבנוה בשרש חָדָה.

יחל  
[פִּעֵל] וְיִֽחֲלוּ לְקַיֵּם דָּבָֽר (יחזקאל יג, ו), וְיִֽחֲלוּ כַמָּטָר לִי (איוב כט, כג), כַּֽאֲשֶׁר יִחַלְנוּ לָֽךְ (תהלים לג, כב), וְלֹא יְיַחֵל לִבְנֵי אָדָֽם (מיכה ה, ו), יַחֵל יִשְׂרָאֵל אֶל־י"י (תהלים קל, ו). זכר דבר לעבדך עַל אֲשֶׁר יִֽחַלְתָּֽנִי (שם קיט, מט), יוצא לשלישי רצה לומר נתת לי תוחלת שאמרת לי שאיחל לך, וכן ויחלו לקיים דבר רצה לומר שנותנים תוחלת לעם לקיים דבר נבואתם אשר הוא שוא וכזב.  וַיָּחֶל עוֹד (בראשית ח, י), משפטו וַיִּיָחֶל, ובא על דרך וַיַּבְּשֵׁהוּ (נחום א, ד). או יהיה ויחל משרש חיל כמו שכתבנו אותו בשערו. לִֽי־שָׁמְעוּ וְיִחֵלּוּ (איוב כט, כא), בא כן בהפסק כמו הֵיטִיבוּ כָּל־אֲשֶׁר דִּבֵּֽרוּ (דברים ה, כה), ודגש הלמ"ד לתפארת המלה כמו חדלו פְרָזוֹן בְּיִשְׂרָאֵל חָדֵלּוּ (שופטים ה, ז), ונחה פ"א הפעל והוסב החירק בו"ו כמנהג אותיות השימוש עם היו"ד ברוב. והנפעל וַתֵּרֶא כִּי נֽוֹחֲלָה אָֽבְדָה תִּקְוָתָהּ (יחזקאל יט, ה), פירוש כי עמדה ימים רבים בתוחלת והנה אבדה תקותה. וכן וַיִּיָּחֶל עוֹד שִׁבְעַת יָמִים (בראשית ח, יב), שעמד בתוחלת השבעה ימים הראשונים ועוד שבעת ימים אחרים. ואדוני אבי ז"ל פירוש ותרא כי נוֹחֲלָה בהפך התוחלת כלומר כי אבדה תוחלתה. וכן אמר כי וַיִּיָּחֶל עוֹד שִׁבְעַת יָמִים אינו מבנין נפעל כי אם מבנין התפעל ומשפטו וַיִּתְיָֽחֶל ולולי החי"ת היה נדגש, כי לא יהיה בבנין אחר דבר והפכו כי אם בשני בנינים יְשַׁרֵּשׁ ויַשְׁרֵשׁ. ואחר שהנפעל מזה ענינו בהפך התוחלת ראוי להיות וַיִּיָּחֶל מבנין התפעל. וטוב היה מה שאמר אם היו"ד היתה פחותה, אבל מצאנוה קמוצה כמשפט הא"י"ת"ן מבנין נפעל כמו שכתבנו בחלק הדקדוק. והפעל הכבד [הִפְעִיל] הֵן הוֹחַלְתִּי לְֽדִבְרֵיכֶם (איוב לב, יא), וְהוֹחַלְתִּי כִּי־לֹא יְדַבֵּרוּ (שם לב, טז), לֹא־כֵן אֹחִילָה לְפָנֶיךָ (שמואל ב' יח, יד), כומר לא טוב שאאריך לפניך ואוחיל שתלך והכהו, אני בעצמי אלך ויקח שלשה שבטים. מֵעַי מֵעַי אֹחִולָה [אוֹחִילָה] (ירמיה ד, יט), אפשר שיהיה זה מענין חִיל כַּיּֽוֹלֵדָֽה (תהלים מח, ז). ויהיה יָחַל וחִיל בענין אחד כלומר אתן חיל למעי מרוב דאגתי והמייתי. או פירושו אכאב ואחיל מכאב מעי ומכאב קירות לבי. או יהיה מענין זה השרש עצמו וכן הפירוש אמרתי שאתן תוחלת למעי כי עדיין יקוו הטוב אף על פי שהן עתה ברע והנה קִירוֹת לִבִּי הֹֽמֶה־לִּי לִבִּי לֹא אַֽחֲרִישׁ (ירמיה ד, יט) ולשתוק משאגתי והמייתי. והשם תּוֹחֶלֶת מְמֻשָּׁכָה (משלי יג, יב), הֵן־תֹּחַלְתּוֹ נִכְזָבָה (איוב מא, א).

יחם  
יֶֽחֱמַתְנִי אִמִּֽי (תהלים נא, ז), פירוש יחמה ממני. בְּעֵת יַחֵם הַצֹּאן (בראשית לא, י), לְיַֽחֲמֶנָּה בַּמַּקְלֽוֹת (שם ל, מא), וכבר זכרתי דקדוק ליחמנה בחלק הדקדוק בנחי הפ"א בשרשו. והפעל הקל וַיֶּֽחֱמוּ הַצֹּאן אֶל־הַמַּקְלוֹת (שם ל, לט), וַיֵּחַמְנָה בְּבֹאָן לִשְׁתּֽוֹת (שם), ענין חמימות ויָחַם וחַמָם (שם), בענין אחד. והנפעל הַנֵּֽחָמִים בָּֽאֵלִים (ישעיה נז, ה). ודקדוקו זכרנו בחלק הדקדוק. ולפי שיתחמם האדם בעת כעסו וכן הכעס מרוב חמימות האדם הוא נקרא הכעס חֵמָה חֵמָה אֵין לִי (ישעיה כז, ד), בפלס דֵּעָה, עֵצָה. ונכתב באל"ף וְיָצָא בְּחֵמָא גְדֹלָה (דניאל יא, מד). בִּרְחֹץ הֲלִיכַי בְּחֵמָה (איוב כט, ו) כתבנו בשרש חָמָא כי הוא כמו חֶמְאָה. ובסמוך חֲמַת־מֶלֶךְ מַלְֽאֲכֵי־מָוֶת (משלי טז, יד), וַֽחֲמַת הַמֶּלֶךְ שָׁכָֽכָה (אסתר ז, י), בפלס עֲצַת י"י (תהלים לג, יא). והקבוץ שְׁאֵרִית חֵמֹת תַּחְגֹּֽר (תהלים עו, יא), בפלס עֵצוֹת מֵֽרָחוֹק (ישעיה כה, א). וכבר פירשנו פסוק שארית חמת חחגר בשרש חָגַר. חֲמַת־לָמוֹ כִּדְמוּת חֲמַת־נָחָשׁ (תהלים נח, ה), לפי שברוב כעס האדם ידמה כי יטיל ארס מפיו ומפניו כמו הנחשים שיטילו ארס בהתרגזם. חֲמַת תַּנִּינִם יֵינָם (דברים לב, לג), אֲשֶׁר חֲמָתָם שֹׁתָה רוּחִי (איוב ו, ד). ורבי יונה כלל עם אלו המלות מְסַפֵּחַ חֲמָֽתְךָ (חבקוק ב, טו). וכבר זכרנו אותו בשרש חָמַת מן חֵמַת מַיִם (בראשית כא, יד), והוא הנכון. וזכרנו כל אלו בשרש חָמָה, והנכון להיותם מזה השרש לטעם שפירשנו.

יחף  
וְהוּא הֹלֵךְ יָחֵף (שמואל ב' טו, ל), תאר. וכן  מִנְעִי רַגְלֵךְ מִיָּחֵף (ירמיה ב, כה), ופירושו מהלוך יחף או הוא שם. יחף נקרא מי שאין לו מנעלים ברגליו.

יחשֹ  
וְלֹא לְהִתְיַחֵשׂ לַבְּכֹרָֽה (דברי הימים א' ה, א), כֻּלָּם הִתְיַחְשׂוּ (שם א' ה, יז), הַמִּתְיַחְשִׂים וְלֹא נִמְצָאוּ (עזרא ב, מב). והשם וָֽאֶמְצָא סֵפֶר הַיַּחַשׂ (נחמיה ז, ה), ענין ידיעת המשפחה מאבות. 

יטב  
וַיִּֽיטְבוּ דִבְרֵיהֶם (בראשית לד, יח), וַתִּיטַב הַנַּֽעֲרָה בְעֵינָיו (אסתר ב, ט), וְתִיטַב לַֽי"י מִשּׁוֹר פָּר (תהלים סט, לב). והפעל הכבד [הִפְעִיל] הֵיטִיבוּ כָּל־אֲשֶׁר דִּבֵּֽרוּ (דברים ה, כה), הֲלוֹא דְבָרַי יֵיטִיבוּ (מיכה ב, ז), מַה־תֵּיטִבִי דַּרְכֵּךְ (ירמיה ב, לג), וְאַלְמָנָה לֹא יְיֵטִֽיב (איוב כד, כא), בהנעת היו"ד, הֵמָּה מֵיטִיבִים אֶת־לִבָּם (שופטים יט, כב), וְגַם־הֵיטֵיב אֵין אוֹתָֽם (ירמיה י, ה), וְהֵיטִֽבֹתִי מֵֽרִאשֹׁתֵיכֶם (יחזקאל לו, יא), פירוש איטיב אחריחכם מראשיתכם. ודקדוק המלה כתבנו בחלק הדקדוק לְהֵיטִֽבְךָ בְּאַֽחֲרִיתֶֽךָ (דברים ח, טז), לְהָרַע אוֹ לְהֵיטִיב (ויקרא ה, ד), וְדָֽרַשְׁתָּ הֵיטֵב (דברים יז, ד), כלומר מאד מאד. וכן הַֽהֵיטֵב חָרָה לָֽךְ (יונה ד, ט), וָֽאֶכֹּת אֹתוֹ טָחוֹן הֵיטֵב (דברים ט, כא), כִּי־יֵיטִב אֶל־אָבִי אֶת־הָֽרָעָה עָלֶיךָ (שמואל א' כ, יג), כלומר אם ישר בעיני אבי ואם יהיה טוב לפניו להביא את הרעה עליך וגליתי את אונך. וכן עַל־הָרַע כַּפַּיִם לְהֵיטִיב (מיכה ז, ג), וכן מַה־תֵּיטִבִי דַּרְכֵּךְ (ירמיה ב, לג). בְּהֵֽיטִיבוֹ אֶת־הַנֵּרֹת (שמות ל, ז), פירוש בתקנו, כלומר כשיהיה מדשן הפתילות שנשרפו בלילה והיה חותה אפרן במחתה בבקר והיה מתקן הנרות והיה מיטיבן בכל בקר ובקר. וכן וַתֵּיטֶב אֶת־רֹאשָׁהּ (מלכים ב' ט, ל), ותתקן. והשם מֵיטַב שָׂדֵהוּ וּמֵיטַב כַּרְמוֹ (שמות כב, ד), כלם ענין טוב והם שני שרשים וענין אחד. 

יין  
וְיַיִן לַנֶּסֶךְ רְבִיעִית הַהִין (במדבר טו, ה). ובסמוך יִשְׁתּוּ יֵין נְסִיכָם (דברים לב, לח), חֲמַת תַּנִּינִם יֵינָם (שם לב, לג), יִשְׁתּוּ יֵין נְסִיכָם (שיר השירים ח, ב), אֶת־כּוֹס הַיַּיִן הַֽחֵמָה (ירמיה כה, טו), הִשְׁקִיתָנוּ יַיִן תַּרְעֵלָֽה (תהלים ס, ה), בכלם חסר הנסמך מיין יֵין הרקח, היין יֵין החמה, יין יֵין התרעלה. כְּיֵין הַטּוֹב (שיר השירים ז, י), נסמך אל התאר עצמו כמו אֶל־הַמֶּלֶךְ חִזְקִיָּהוּ בְּחֵיל כָּבֵד (ישעיה לו, ב), אֶל־מֵי הַמָּרִֽים (במדבר ה, כג). ויתכן לפרש מיין הרקח תאר ולא יהיה חסר הנסמך. וקבוץ יין מצאנו בלשון נקבות בדברי רבותינו ז"ל (שקלים פרק רביעי משנה ג), יינות, שמנים וסלתות, ידוע.

יכח   
וְהוֹכִחַ אַבְרָהָם אֶת־אֲבִימֶלֶךְ (בראשית כא, כה), וַיּוֹכַח אָֽמֶשׁ (שם לא, מב), וּמְשֻֽׁבוֹתַיִךְ תּֽוֹכִחֻךְ (ירמיה ב, יח), דְּרָכַי אֶל־פָּנָיו אוֹכִֽיחַ (איוב יג, טו), הֲמִיִּרְאָתְךָ יֹֽכִיחֶךָ (שם כב, ד), פירוש יוכיח עמך כלומר יטעון עמך. הוֹכֵחַ תּוֹכִיחַ (ויקרא יט, יז), הַֽלְהוֹכַח מִלִּים תַּחְשֹׁבוּ (איוב ו, כה). ושלא נזכר פעלו ממנו [הָפְעַל] וְהוּכַח בְּמַכְאוֹב עַל־מִשְׁכָּבוֹ (שם לג, יט). והנפעל שָׁם יָשָׁר נוֹכָח עִמּוֹ (שם כג, ז). וְאֶת־כֹּל וְנֹכָֽחַת (בראשית כ, טז), פירוש הם דברי משה אמר כי עם כל אלה הדברים שארעו לה באמרה אחי הוא עם פרעה ועם אבימלך נוכחה שרה ונוסרה מאמור אחי הוא. וו"ו ונוכחת כו"ו וַיִּשָּׂא אַבְרָהָם אֶת־עֵינָיו (שם כב, ד). וההתפעל וְעִם־יִשְׂרָאֵל יִתְוַכָּֽח (מיכה ו, ב). והשם בְּיוֹם תּֽוֹכֵחָה (הושע ה, ט), ביום שהוכחתים במדבר בשבטי ישראל כשהיו כלם כאחד הודעתי להם נאמנה. טוֹבָה תּוֹכַחַת מְגֻלָּה (משלי כז, ה), פירוש האהבה מגולה בתוכחת כמו שאמר כִּ֤י אֶ֥ת אֲשֶׁ֣ר יֶֽאֱהַ֣ב י"י יוֹכִיחַ (שם ג, יב) הוֹכַח לְחָכָם וְיֶאֱהָבֶֽךָּ (שם ט, ח), וכשיוכיח אדם את חבירו הנה האהבה תגולה בתוכחת והאהבה ההיא טובה מאהבה מסותרת שיאהב אדם את חבירו בלבו ולא יגלה לו האהבה ולא יוכיחנו בשעה שצריך לתוכחה. ואדוני אבי ז"ל פירוש טוֹבָה תּוֹכַחַת מְגֻלָּה כלומר כשמוכיח אדם את חבירו טוב הוא לו כלומר התוכחת טובה היא מכל מקום ואפילו היא בגלוי, אבל כשהתוכחה היא מאהבה היא מסותרת, כלומר כשיוכיח האוהב את אוהבו יוכיחנו בסתר בינו לבינו ולא יוכיחנו בגלוי כדי שלא יתבייש. והקבוץ תּֽוֹכֵחֹת בַּֽל־אֻמִּֽים (תהלים קמט, ז). ובקמץ גדול בְּֽתֽוֹכָחוֹת עַל־עָוֹן (שם לט, יב), כלם ענין הזמנת הדברים אחד לחבירו בטענות והודעת משפטים והוסר מתוך התוכחה. וקרוב לענין זה אֲשֶׁר־הֹכִיחַ י"י לְבֶן־אֲדֹנִֽי (בראשית כד, מד), אֹתָהּ הֹכַחְתָּ לְעַבְדְּךָ לְיִצְחָק (שם כד, יד), פירוש זִמֵּן, זִמַּנְתָּ.

יכל  
הפעלה עובר מעיקר זה הוא על משקל פָּעֹל לֹֽא־יָכֹל יוֹסֵף (בראשית מה, א), לְהוֹצִיא אֶת־הַכִּנִּים וְלֹא יָכֹלוּ (שמות ח, יד), וּמַה־יָּכֹלְתִּי עֲשׂוֹת (שופטים ח, ג). ובקמץ חטף תחת החלם וְיָֽכָלְתָּ עֲמֹד (שמות יח, כג), פֶּן־יֹאמַר אֹיְבִי יְכָלְתִּיו (תהלים יג, ה), פירוש יכולתי לו או ממנו. ובמשקל פָּעַל וְלֹא־יָֽכְלָה עוֹד הַצְּפִינוֹ (שמות ב, ג), וְלֹא־יָֽכְלוּ לַֽעֲשֹׂת־הַפֶּסַח (במדבר ט, ו), לֹֽא־אוּכַל אָֽנֹכִי לְבַדִּי (שם יא, יד), לֹא יוּכַל לְבַכֵּר (דברים כא, טז), לֹא תֽוּכְלִי כַּפְּרָהּ (ישעיה מז, יא), כַּֽאֲשֶׁר יֽוּכְלוּן שְׂאֵת (בראשית מד, א), השרק בהם תמורת חלם שלא יתחלף עם ששרשם אָכַל. והמקור בחסרון הפ"א יָדַעְתִּ [יָדַעְתִּי] כִּי־כֹל תּוּכָל (איוב מב, ב), כמו יכול. ומזה השרש עָבְרוּ מִיכַל הַמָּיִם (שמואל ב' יז, כ), ענינו פלג מים. 

יכת  
וַיַּכּוּם וַֽיַּכְּתוּם (במדבר יד, מה), כתבו רבי יונה בזה השרש. וכן אמר רבי יהודה שאינו משרש כָּתַת. ולפי דעתי שהנכון במלה הזאת לשֹוּמָה משרש כָּתַת עם חברותיה, וְכַתּוֹתִי מִפָּנָיו (תהלים פט, כד), וָֽאֶכֹּת אֹתוֹ טָחוֹן (דברים ט, כא), וּמָעוּךְ וְכָתוּת (ויקרא כב, כג) ולא היה ערירי בזה השרש. ואל יקשה בעיניך שהוסב הדגש בפ"א הפעל, כי כן קרה למלת הִזִּילוּהָ (איכה א, ח), שהיא משרש זָלַל, וכן וַֽיִּתְּמוּ יְמֵי בְכִי אֵבֶל מֹשֶֽׁה (דברים לד, ח), יִדְּמוּ כָּאָבֶן (שמות טו, טז), שרשם תָּמַם, דָּמַם. ויתכן לומר כי שרש וַֽיַּכְּתוּם נָכַת.

ילל  
עַד־אֶגְלַיִם יִלְלָתָהּ (ישעיה טו, ח), וִֽילָלָה מִן־הַמִּשְׁנֶה (צפניה א, י), וִֽילְלַת אַדִּירֵי הַצֹּאן (ירמיה כה, לו), בשוא הו"ו וחירק היו"ד בקריאת בן נפתלי ובחירק  הו"ו ונח היו"ד בקריאת בן אשר. ובקצת הנסחאות מצאתי בהפך כמו שקורא גם כן בן נפתלי בִּיקְּרוֹתֶיךָ (תהלים מה, י), בנוח היו"ד וחירק הבי"ת וכן קורא בן נפתלי בכל יו"ד מונעת בחירק ומה שלפניה בשוא שמניח היו"ד ומטיל החירק במה שלפניה, כמו לִירְאָה לִיזְרְעֶאל, בִּיזְרְעֶאל מניח היו"ד ומניע הלמ"ד והבי"ת בחירק. יְלֵל יְשִׁמֹן (דברים לב, י). ענין היללת היא השמעת הקול בכאב הלב. וקרא שם יללה למדבר לפי שהמקום החרב והשמם ישמעו בו קול הרוחות הנושבות בו כקול יללה. והמקור מן הקל הזה הָרָה לָלַת (שמואל א' ד, יט), משפטו לָלֶלֶת בפלס לָרֶדֶת לָשֶׁבֶת, ונפלה למ"ד הפעל לכובד קריאת שלשה למ"דים כאחת. והפעל הכבד [הִפְעִיל] מזה וְהֵילִל כֹּל יוֹשֵׁב הָאָֽרֶץ (ירמיה מו, ב), הֵילֵל בְּרוֹשׁ (זכרה יא, ב), הֵילִילוּ אַלּוֹנֵי בָשָׁן (שם). ולשון הציווי והעבר שוים בזה. לכן יְיֵלִיל מוֹאָב לְמוֹאָב כֻּלֹּה יְיֵלִיל (ישעיה טז, ז). משְׁלָו [משְׁלָיו] יְהֵילִילוּ (שם נב, ה), הוא פעל יוצא. ופירושו הגוים המושלים על ישראל יהילילו אותו.

ילד  
וְהָרָה עָמָל וְיָלַד שָֽׁקֶר (תהלים ז, טו), לֹֽא־חַלְתִּי וְלֹֽא־יָלַדְתִּי (ישעיה כג, ד), וְיָֽלְדוּ־לוֹ בָנִים הָֽאֲהוּבָה וְהַשְּׂנוּאָה (דברים כא, טו), וְיָֽלְדָה־לּוֹ בָנִים אוֹ בָנוֹת (שמות כא, ד). אֲנִי הַיּוֹם יְלִדְתִּֽיךָ (תהלים ב, ז), כלומר כאילו היום ילדתיך למלך. בְּעֶצֶב תֵּֽלְדִי בָנִים (בראשית ג, טז), גַּם כִּי יֵֽלֵדוּן (הושע ט, טז), הִנָּךְ הָרָה וְיֹלַדְתְּ בֵּן (שופטים יג, ה), אמרו שהיא מלה מורכבת מן יֹלֶדֶת וְיָלַדְתְּ או יהיה מבנין פועל על משקל שופטת מן לִמְשֹֽׁפְטִי אֶתְחַנָּֽן (איוב ט, טו). יְוֹלֵד [וְיוֹלֵד] חָכָם (משלי כג, כד), הָרָה וְיֹלֶדֶת יַחְדָּו (ירמיה לא, ז), צִירִים אֲחָזוּנִי כְּצִירֵי יֽוֹלֵדָה (ישעיה כא, ג), אֶת־הַיָּלוּד הַחַי (מלכים א' ג, כו), אָדָם יְלוּד אִשָּׁה (איוב יד, א), וְאֵלֶּה שְׁמוֹת הַֽיְלוּדִים אֲשֶׁר הָֽיוּ־לוֹ בִּירֽוּשָׁלָם (דברי הימים א' יד, ד), הָרֹה עָמָל וְיָלֹֽד אָוֶן (איוב טו, לה), לֶדֶת חֹק (צפניה ב, ב), וַיִּמְלְאוּ יָמֶיהָ לָלֶדֶת (בראשית כה, כד). והשם מִלֵּדָה וּמִבֶּטֶן וּמֵהֵֽרָיֽוֹן (הושע ט, יא). וְכֹחַ אַיִן לְלֵדָֽה (ישעיה לז, ג. מלכים ב' יט, ג), תאר בפלס דֵּעָה. וכן כמו אֵשֶׁת לֵדָֽה (ירמיה יג, כא), ויהיה אֵשֶׁת מוכרת כמו אֵשֶׁת יְפַת־תֹּאַר (דברים כא, יא). והפעל הכבד [פִּעֵל] וַתִּקַּח הַֽמְיַלֶּדֶת (בראשית לח, כח), ונקראת מילדת לפי שמסייעת היולדת ללדת. ושלא נזכר פעלו [פֻּעַל] מזה אֲשֶׁר־יֻלַּד־לוֹ (שם מו, כז), יֻלְּדוּ עַל־בִּרְכֵּי יוֹסֵֽף (בראשית נ, כג). בְּטֶרֶם הָרִים יֻלָּדוּ (תהלים צ, ב), כלומר שיצאו בכח היצירה. ונכתבו בו"ו עם הדגש אֲשֶׁר יוּלַּד לְיִשְׂרָאֵל (שופטים יח, כט), כִּֽי־אָדָם לְעָמָל יוּלָּד (איוב ה, ז), מַֽה־נַּעֲשֶׂה לַנַּעַר הַיּוּלָּֽד (שופטים יג, ח). וכבד אחר [הִפְעִיל] וְהוֹלִיד בֵּן־פָּרִיץ (יחזקאל יח, י), אִם־אֲנִי הַמּוֹלִיד (ישעיה סו, ט), הָרוֹ עָמָל וְהוֹלֵיד אָֽוֶן (שם נט, ד), בצרי וביו"ד, וַיּוֹלֶד בָּנִים וּבָנֽוֹת (בראשית ה, יג). והבנין הזה על הזכר והקל על הנקבה ברוב, ופעמים על הזכר כמו וְכוּשׁ יָלַד (בראשית י, ח), וְאַרְפַּכְשַׁד יָלַד אֶת־שָׁלַח (שם י, כד), שְׁמַע לְאָבִיךָ זֶה יְלָדֶךָ (משלי כג, כב), והחטים להם. והמקור ממה שלא נזכר שם פעלו ממנו [הָפְעַל] יוֹם הֻלֶּדֶת אֶת־פַּרְעֹה (בראשית מ, כ), והדגש תמורת הנח. ופירושו יום הֻלֶּדֶת לפרעה שנולד לו בן. או פירושו שנולד הוא עצמו שהיה עושה משתה בכל שנה באותו יום. ונכתב בו"ו אם הדגש בְּיוֹם הוּלֶּדֶת אֹתָךְ (יחזקאל טז, ד), הראשון. והשם מוֹלֶדֶת בַּיִת אוֹ מוֹלֶדֶת חוּץ (ויקרא יח, ט), או הוא תאר והוא הנכון. ולפי פשט הפסוק הוא פירוש מה שאמר בת אביך או בת אמך, כלומר בין שנולדה לאביך מאשה אחרת וזו היא מוֹלֶדֶת בַּיִת ובין שנולדה לאמך מאיש אחר וזו היא מוֹלֶדֶת חוץ. וכן תרגם אנקלוס. ויהיה מולדת שם תואר על משקל מַחְמֶצֶת בשלמים ומוֹדַעַת בנחים כמו שכתבנו בחלק הדקדוק. ורבותינו ז"ל דרשו (יבמות כג, ע"א), בין שאומרים לאביך קיים את אמה, וזו היא מוֹלֶדֶת בַּיִת בין שאומרים לאביך הוצא את אמה כגון בת ממזרת או בת נתינה, וזו היא מוֹלֶדֶת חוץ. וּמֽוֹלַדְתְּךָ אֲשֶׁר־הוֹלַדְתָּ אַֽחֲרֵיהֶם (בראשית מח, ו), פירוש בנים שהוליד אחריהם. בְּאֶרֶץ מֽוֹלַדְתּוֹ (בראשית יא, כח), מְכֹֽרֹתַיִךְ וּמֹלְדֹתַיִךְ (יחזקאל טז, ג). וההתפעל וַיִּתְיַֽלְדוּ עַל־מִשְׁפְּחֹתָם (במדבר א, יח), הלמ"ד איננה דגושה והיו"ד פתוחה מעמדה בגעיא, ופירושו הראו ממי נולדו, כלומר הראו ספרי יחשם מאי זה שבט הם. והנפעל הַנּֽוֹלָדִים לְךָ (בראשית מח, ה), אִם־יִוָּלֵֽד גּוֹי (ישעיה סו, ח), ובא דגש תמורת הנח במלת אֵל נֽוּלְּדוּ לְהָֽרָפָא (דברי הימים א' כ, ה). וכן וְאֵלֶּה נוּלְּדוּ־לוֹ בִּירֽוּשָׁלָם (שם א' ג, ה). ונכתבו שניהם בו"ו עם הדגש. ושם לזכר הנולד יֶלֶד. הַיֶּלֶד אֵינֶנּוּ (בראשית לז, ל), בשש נקדות, לֹֽא־הָיָה לָהּ יָלֶד (שמואל ב' ו, מ), נקמצה היו"ד מפני ההפסק. וְיָֽצְאוּ יְלָדֶיהָ (שמות כא, כב), יַלְדֵיהֶן תְּפַלַּחְנָה (איוב לט, ג). ובא בחירק היו"ד הֲלֽוֹא־אַתֶּם יִלְדֵי־פֶשַׁע (ישעיה נז, ד), ולנקבה קַח־לִי אֶת־הַיַּלְדָּה הַזֹּאת (בראשית לד, ד), בפתח היו"ד. ובו"ו תמורת היו"ד אֵין לָהּ וָלָֽד (שם יא, ל), בפלס חָכָם. ומשקל אחר יְלִיד בָּיִת (שם יז, יב) וִילִיד בֵּיתוֹ (ויקרא כב, יא). ומשקל אחר אֶת־הַיָּלוּד הַחַי (מלכים א' ג, כו), וכבר זכרנוהו פָּעוּל. ושם לימי הנערות כִּֽי־הַיַּלְדוּת וְהַֽשַּֽׁחֲרוּת הָֽבֶל (קהלת יא, י), שְׂמַח בָּחוּר בְּיַלְדוּתֶיךָ (שם יא, ט). ולפי שהזמן מוליד הקורות נקראו קורות הזמן ילד, כִּי לֹא־תֵדַע מַה־יֵּלֶד יֽוֹם (משלי כז, א). ומשקל אחר אֵלֶּה תֹּֽלְדוֹת יַֽעֲקֹב (בראשית לז, ב), הקורות אשר קרוהו בדבר יוסף וסבת ירידתו למצרים.  אֵלֶּה תּֽוֹלְדֹת נֹחַ (בראשית ו, ט), כולל כל לידתו וקורותיו, לפי שזכר ויולד נח שלשה בנים ואחר כן ספר קורותיו וכן בכל מקום שתמצא לשון תולדות מקומו יורה עליו אם ללידה עצמה אם למקרים. ולפי שהלב מוליד המחשבות והעצות נקראו מחשבות הלב ועצותיו ילדים וּבְיַלְדֵי נָכְרִים יַשְׂפִּֽיקוּ (ישעיה ב, ו). ויש מפרשים ובילדי נכרים כלומר שיספיקו בחכמות החיצונות שיתעסקו בהם ולא יתעסקו בחקי האלהים ובתורותיו. ויש מפרשים עוד בצלמים שמחדשים בכל יום. והתואר לנולד לַנַּעַר הַיּוּלָּֽד (שופטים יג, ח). ומשקל אחר כָּל־הַבֵּן הַיִּלּוֹד (שמות א, כב), וְאֵלֶּה שְׁמוֹת הַיִּלֹּדִים לוֹ בִּירוּשָׁלָם (שמואל ב' ה, יד), הַיִּלּוֹדִים בַּמָּקוֹם הַזֶּה (ירמיה טז, ג).

ילך  
וַיֵּלֶךְ מֹשֶׁה (דברים לא, א), יֵֽלֶךְ־נָא י"י בְּקִרְבֵּנוּ (שמות לד, ט), ונכתב פ"א הפעל במלת אֵֽילְכָה שֹׁילָל [שׁוֹלָל] וְעָרוֹם (מיכה א, ח). וְהַגְּבָעוֹת תֵּלַכְנָה חָלָב (יואל ד, יח). לרוב התמדת הגרת החלב כנה ההליכה לגבעות ואף על פי שהחלב הוא ההולך והנגר. וכן יֵלְכוּ מָיִם (שם), כנה ההליכה לאפיקים ואף על פי שהמים הם ההולכים והנגרים. ועל דרך הזה וְתֵרַדְנָה עֵינֵינוּ דִּמְעָה (ירמיה ט, יז). לְכוּ וְנַחְשְׁבָה עַֽל־יִרְמְיָהוּ מַֽחֲשָׁבוֹת (שם יח, יח), לְכָה־נָּא אֲנַסְּכָה בְשִׂמְחָה (קהלת ב, א), לְכוּ־נָא וְנִוָּֽכְחָה (ישעיה א, יח), לְכוּ וְנִמְכְּרֶנּוּ לַיִּשְׁמְעֵאלִים (בראשית לז, כז), לְכוּ וְנַכֵּהוּ בַלָּשׁוֹן (ירמיה יח, יח). באלו המקומות אין ענינם הליכה ממש אלא זירוז המעשה כמו שכתבנו בשרש יָהַב. ונכתב לשון הליכה בלא ה"א בשלשה מקומות לְךָ־נָּא אִתִּי אֶל־מָקוֹם אַחֵר (במדבר כג, יג), לְךָ וְנִקְרְבָה בְּאַחַד הַמְּקֹמוֹת (שופטים יט, יג), לְכָה נִתְרָאֶה פָנִֽים (דברי הימים ב' כה, יז). והפעל הנוסף [הִפְעִיל] הֵילִיכִי אֶת־הַיֶּלֶד הַזֶּה (שמות ב, ט), וְהוֹלֵךְ מְהֵרָה אֶל־הָֽעֵדָה (במדבר יז, יא), וְהֽוֹלַכְתִּי עִוְרִים בְּדֶרֶךְ לֹא יָדָעוּ (ישעיה מב, טז), וַיּוֹלֶךְ י"י אֶת־הַיָּם (שמות יד, כא), אוֹתִי נָהַג וַיֹּלַךְ (איכה ג, ב), פתח מפני ההעמדה. 

ילף   
אוֹ גָרָב אוֹ יַלֶּפֶת (ויקרא כב, כב), פירשו רבותינו ז"ל (בכורות מא, ע"א) זו חזזית המצרית..... שמלפפתו עד יום המיתה.

ילק  
יֶלֶק פָשַׁט וַיָּעֹֽף (נחום ג, טז), בשש נקדות. אָכַל הַיָּלֶק (יואל א, ד), הוא מין ממיני הארבה. 

ים  
כַּמַּיִם לַיָּם מְכַסִּֽים (ישעיה יא, ט), כְּהַֽעֲלוֹת הַיָּם לְגַלָּֽיו (יחזקאל כו, ג), וְיָם אָמַר אֵין עִמָּדִֽי (איוב כח, יד), הַיָּם רָאָה וַיָּנֹס (תהלים קיד, ג), הֲיָם־אָנִי אִם־תַּנִּין (איוב ז, יב), וְהַֽחֲרַבְתִּי אֶת־יַמָּהּ (ירמיה נא, לז). ובא ים מכונה בלשון נקבה וְאֶת־הַיָּם הוֹרִד מֵעַל הַבָּקָר הַנְּחֹשֶׁת אֲשֶׁר תַּחְתֶּיהָ (מלכים ב' טז, יז). והקבוץ וּלְמִקְוֵה הַמַּיִם קָרָא יַמִּים (בראשית א, י), עַל־יַמִּים יְסָדָהּ (תהלים כד, ב), עֵת נִשְׁבֶּרֶת מִיַּמִּים (יחזקאל כז, לד), ידוע. ולפי שהים הגדול לפאת מערב ארץ ישראל קראו לפאת מערב ים יָם וְדָרוֹם יְרָֽשָׁה (דברים לג, כג), יָמָּה וָקֵדְמָה (בראשית כה, יד). ואפשר ששרש ים יָמַם ודגש הכינוי והקבוץ יוכיח. או יהיה שרשו יוֹם ויהיה הדגש תמורת הנח והראיה קמצותו כי כלם קמוץ זולתי יַם סוּף. וענין אחר מזה השרש אֲשֶׁר מָצָא אֶת־הַיֵּמִם בַּמִּדְבָּר (בראשית לו, כד), והם הפרדים כי הם מהרכבת שני מינים הסוס והחמור. ובאמרו אֲשֶׁר מָצָא פירושו ברעהו מצא, כי היה רועה החמורים וחשב בדעתו שירכיב הסוס על החמורה והוא הוציא זה המין בעולם. ואמרו רבותינו ז"ל (פסחים נד, ע"א) עֲנָה פסול היה והביא פסולין בעולם, כי בן צבעון אחיו היה שבא על אמו והוליד ממנה ענה. 

ימן  
אִם־הַשְּׂמֹאל וְאֵימִנָה (בראשית יג, ט), בנח היו"ד. פירוש אלך אני לצד ימין.  מַיְמִינִים וּמַשְׂמִאלִים (דברי הימים א' יב, ב), בנוע היו"ד הִתְאַֽחֲדִי הֵימִנִי (יחזקאל כא, כא), נחה היו"ד  ובאה אל"ף נעה תמורת היו"ד במלת כִּי תַֽאֲמִינוּ וְכִי תַשְׂמְאִֽילוּ (ישעיה ל, כא). והתאר וּפְנֵי אַרְיֵה אֶל־הַיָּמִין (יחזקאל א, י), וְאֶפְנֶה עַל־יָמִין אוֹ עַל־שְׂמֹֽאל (בראשית כד, מט), כלומר צד הימין. וכן חוֹתָם עַל־יַד יְמִינִי (ירמיה כב, כד), כִּֽי־יָשִׁית אָבִיו יַד־יְמִינוֹ (בראשית מח, יז), וַתֹּחֶז יַד־יְמִין יוֹאָב (שמואל ב' כ, ט), יד צדו הימין, וְעֵין יְמִינוֹ כָּהֹה תִכְהֶֽה (זכריה יא, יז), בִּנְקוֹר לָכֶם כָּל־עֵין יָמִין (שמואל א' יא, ב), עין הצד הימין, עַל יֶרֶךְ יְמִינֽוֹ (שופטים ג, טז), ירך צדו הימין, שׁוֹק הַיָּמִין (ויקרא ז, לב), שוק צדו הימין או הימין תאר לשוק. וכן שִׂים יְמִֽינְךָ עַל־רֹאשֽׁוֹ (בראשית מח, יח), היד הימין. וכנה היד בלשון זכר כמו וְהִנֵּה־יָד שְׁלוּחָה אֵלָי וְהִנֵּה־בוֹ מְגִלַּת־סֵֽפֶר (יחזקאל ב, ט), יִכְתֹּב יָדוֹ לַֽי"י (ישעיה מד, ה), וכן נִצָּב יְמִינוֹ כְּצָר (איכה ב, ד). או ירצה לומר יד ימינך כלומר יד צדך הימין כמו יד ימינו. וְשֶׁמֶן יְמִינוֹ יִקְרָֽא (משלי כז, טז), נפרשנו עוד בשרש צָפַן. ולפי שהכח הוא בצד ימין כנה הכח בימין וִֽימִינָם יְמִין שָֽׁקֶר (תהלים קמד, יא), כחם וגבורתם שקר. ורבי אדונים פירש אותו לשון שבועה מן הערבי לפי שאמר אשר פיהם דבר שוא אמר ושבועתם שבועת שקר. והתאר עוד במ"ם קמוצה ויקרא שׁם הַיְמָנִי יכין (דברי הימים ב' ג, יז), אֶת־אֶצְבָּעוֹ הַיְמָנִית (ויקרא יד, טז), וְעַל־בֹּהֶן יָדוֹ הַיְמָנִית (שם יד, יד), וכתב רבי יונה כי בא כן קמוץ להבדיל בינו ובין המתיחש אל שבט בנימין אִישׁ יְמִינִֽי (אסתר ב, ה). וכן כתב רבי יהודה ונהגו כמנהג מן שמאל שמאלי בקמץ המ"ם גם כן מפני שזה לעומת זה, ואך על פי שבשמאלי אין צריך הבדלה. ויפה כתבו. וכן מצאנו במשנה כענין זו ההבדלה בן שתי ענינים באמרם במשנת פרה (פרק ראשון, משנה א) אמר רבי יהושע לא שמעתי אלא שלשית. אמרו לו מה הלשון שלשית אמר להם כך שמעתי סתם. אמר בן עזאי אני אפרש, אם אתה אומר שלשית, שלישית לאחרות במנין, וכשאתה אומר שלשית בת שלש שנים. כיוצא בו כרם רבעי אמרו לו מה הלשון רבעי? אמר להם כך שמעתי סתם. אמר בן עזאי אני אפרש, אם אתה אומר רביעי, רביעי לאחרים במנין, וכשאתה אומר רבעי מן ארבע שנים, ונתחבר שם העצם ממנו וְאָבִיו קָֽרָא־לוֹ בִנְיָמִֽין (בראשית לה, יח), פירושו בן ימין. ולפי שהימין נכבד וחביב על האדם מהשמאל והקטן שבבנים חביב על האדם יותר קראו בנימין, כלומר בן ימיני, חביב ונכבד עלי. ונתיחשו בני שבטו אליו פעם עם השם המלא כמו בֶּן־יְמִינִי (שמואל א' ט, כא), ועם הימין לבדו כמו אִישׁ יְמִינִי (שם ט, ב). ונקראה פאת הדרום יָמִין כי היא לימין האדם בעת פניו למזרח, כי פאה המזרח הקרא פנים כמו שנקרא המערב אחור. צָפוֹן וְיָמִין אַתָּה בְרָאתָם (תהלים פט, יג). וכן בתוספת תי"ו תימן אֱלוֹהַּ מִתֵּימָן יָבוֹא (חבקוק ג, ג), וְתֵימָנָה וּמִזְרָחָה (דברים ג, כז). וכן נקראת דרום נֶגֶב ונסמכה אל תימנה נֶגְבָּה תֵימָנָה (שמות כו, יח). ואף על פי שהכל אחד כמו אַדְמַת־עָפָר (דניאל יב, ב), מִטִּיט הַיָּוֵן (תהלים מ, ג). או לתוספת ביאור כי תימנה יותר לשון מבואר מנגבה. וכן קֵדְמָה מִזְרָחָה (יהושע יט, יג), וְהַצָּפִיר הַשָּׂעִיר (דניאל ח, כא).

ימר  
וּבִכְבוֹדָם תִּתְיַמָּֽרוּ (ישעיה סא, ו), אמר בו התרגום תִּתְפַּנְקוּן. ויתכן בו שהיו"ד תמורת אל"ף אמר מענין וַֽיהֹוָה הֶֽאֱמִֽירְךָ הַיּוֹם (דברים כו, יח), יִֽתְאַמְּרוּ כָּל־פֹּֽעֲלֵי אָֽוֶן (תהלים צד, ד). ופירוש תִּתְיַמָּֽרוּ תתגדלו ותתרוממו. וכן יתאמרו.

ינה  
וְלֹא תוֹנוּ אִישׁ אֶת־עֲמִיתוֹ (ויקרא כה, יז), הוֹנוּ בָֽךְ (יחזקאל כב, ז), וְהַֽאֲכַלְתִּי אֶת־מוֹנַיִךְ (ישעיה מט, כו). ומן הפעל הקל הָעִיר הַיּוֹנָֽה (צפניה ג, א), מִפְּנֵי חֶרֶב הַיּוֹנָֽה (ירמיה מו, טז), מִפְּנֵי חֲרוֹן הַיּוֹנָה (שם כה, לח). ועל דעת רבי יונה נִינָם יָחַד (תהלים עד, ח) על משקל נִירָם ענין ההונאה ידוע והוא ענין קחת ממון אחרים בדרך מקח וממכר או בזולתו שלא מדעת או מדעת. כמו וְלֹֽא־יוֹנוּ עוֹד נְשִׂיאַי אֶת־עַמִּי (יחזקאל מה, ח), כלומר שלא יקחו נחלתם בחוקה, וכן לְהֽוֹנֹתָם מֵֽאֲחֻזָּתָם (שם מו, יח). וכן תרגם יונתן וְלָא יִסַב רַבָּא מֵאַחֲסָנַת עַמָא לְמֵינַסְהוֹן מֵאַחֲסַנְתְּהוֹן. וכן וְהַֽאֲכַלְתִּי אֶת־מוֹנַיִךְ תרגם ית מנסייך, וכן נִינָם יָחַד, חֶרֶב הַיּוֹנָֽה, הָעִיר הַיּוֹנָֽה. ואמרו רבותינו ז"ל (בבא מציעא נח, ע"ב) כי יש אונאה בדברים וזהו שאמר הכתוב וְגֵר לֹֽא־תוֹנֶה (שמות כב, כ), לֹֽא־תוֹנֶה בדברים וְלֹא תִלְחָצֶנּוּ בממון, שלא יאמר לגר זכור מעשיך הראשונים, וכן אם היה בן גרים לא יאמר לו זכור מעשה אבותיך, וכן אם היה ישראל בעל תשובה לא יאמר לו זכור מעשיך הראשונים. והביא רבי יהודה בזה השרש ובזה הענין וְאַֽחֲרִיתוֹ יִהְיֶה מָנֽוֹן (משלי כט, כ). והנכון יותר שיהיה משרש נִין.

ינח   
[הִפְעִיל] לֹֽא־הִנִּיחַ לְאִישׁ לְעָשְׁקָם (דברי הימים א' טז, כא) וַיַּנִּחֵהוּ בְגַן־עֵדֶן (בראשית ב, טו), הַנִּיחוּ לָכֶם לְמִשְׁמֶרֶת (שמות טז, כג), וַיַּנַּח לִפְנֵי י"י (שמואל א' י, כה) וַתַּנַּח בִּגְדוֹ אֶצְלָהּ עַד־בּוֹא אֲדֹנָיו (בראשית לט, טז), וְהִנַּחְתִּיו עַל־אַדְמָתוֹ (ירמיה כז, יא), וְעַתָּה הַנִּיחָה לִּי (שמות לב, י), אֶפְרָיִם הַֽנַּח־לֽוֹ (הושע ד, יז), לְהַנִּיחוֹ בַּמִּדְבָּר (במדבר לב, טו). ושלא נזכר פועלו [הָפְעַל] יָגַעְנוּ לְֹא [וְלֹא] הֽוּנַֽח־לָֽנוּ (איכה ה, ה), וְהֻנִּיחָה שָּׁם עַל־מְכֻֽנָתָֽהּ (זכריה ה, יא). והשם וְרֹחַב מְקוֹם הַמֻּנָּח חָמֵשׁ אַמּוֹת סָבִיב (יחזקאל מא, יא), פירוש המקום המונח מלבנותו כלומר שהניחו אותו אויר שיהיה חצר חמש אמות סביב. ולפי שמ"ם מְקוֹם בשוא כדרך הסמוכים אמרנו כי המונח שֵׁם כלומר מקום ההנחה, ענין הכלעזיבה והוא קרוב לענין מְנוּחָה כי העוזב הדבר ומניחו מלהתעסק בו הוא נח מהדבר. וכן הדבר המונח הנה הוא נח במקום שיניחוהו ולא יניעוהו. אם כן יהיה מזה השרש והענין טוב מלא כף נָחַת (קהלת ד, ו), דברי חכמים בְּנַחַת נשׁמעים (שם ט, יז), ויהיה נחת מן יָנַח בשקל שַׁחַת מן יָשׁח, דַּעַת מן יָדַע. וכן וְנַחַת שֻׁלְחָנְךָ מָלֵא דָֽשֶׁן (איוב לו, יז), מזה השרש ופירושו מה שמונח בשלחנך. וכן אִם־יַחַד עַל־עָפָר נָֽחַת (שם יז, טז), רוצה לומר שיהיו איבריו מונחים על עפר. או יהיה כמו נֵרֵד מתרגום וַיֵּרֶד (בראשית יב, י) וּנְחַת, ופירושו כולנו יחד נרד על עפר.

ינק  
וְיָֽנַקְתְּ חֲלֵב גּוֹיִם (ישעיה ס, טז), רֹֽאשׁ־פְּתָנִים יִינָק (איוב כ, טז) כַּֽאֲשֶׁר יִשָּׂא הָֽאֹמֵן אֶת־הַיֹּנֵק (במדבר יא, יב). והפעל הכבד [הִפְעִיל] וַיֵּֽנִקֵהוּ דְבַשׁ מִסֶּלַע (דברים לב, יג), וְתֵינִק לָךְ אֶת־הַיָּֽלֶד (שמות ב, ז), לְהֵינִיק אֶת־בְּנִי (מלכים א' ג, כא), וְהֵֽינִקִהוּ לִי (שמות ב, ט), אִשָּׁה מֵינֶקֶת (שם ב, ז). ידוע. ונקראו הנטיעות הילדות הרכות יֽוֹנְקוֹת כמו שנקרא הילד יוֹנֵק, וַיַּעַל כַּיּוֹנֵק לְפָנָיו (ישעיה נג, ב), יֵֽלְכוּ יֽוֹנְקוֹתָיו (הושע יד, ז). ומשקל אחר אֵת רֹאשׁ יְנִֽיקוֹתָיו קָטָף (יחזקאל יז, ד). 


יסד  
יָסַד אֶרֶץ עַל־מְכוֹנֶיהָ (תהלים קד, ה), וִֽיסַדְתִּיךְ בַּסַּפִּירִֽים (ישעיה נד, יא), וְצוּר לְהוֹכִיחַ יְסַדְתּֽוֹ (חבקוק א, יב), כִּי הוּא עַל־יַמִּים יְסָדָהּ (תהלים כד, ב), הֵחֵלּוּ הָֽעֲרֵמוֹת לִיסּוֹד (דברי הימים ב' לא, ז), בדגש וביו"ד. והנפעל וְהֵיכָל תִּוָּסֵֽד (ישעיה מד, כח), לְמִן־הַיּוֹם הִוָּֽסְדָה (שמות ט, יח), הה"א רפה. והפעל הכבד [פִּעֵל] יִסַּדְתָּ עֹז (תהלים ח, ג), כִּי־כֵן יִסַּד הַמֶּלֶךְ (אסתר א, ח), יְדֵי זְרֻבָּבֶל יִסְּדוּ הַבַּיִת הַזֶּה (זכריה ד, ט), בִּבְכֹרוֹ יְיַסְּדֶנָּה (יהושע ו, כו), וּמְיֻסָּד אֲבָנִים יְקָרוֹת (מלכים א' ז, י)  והתאר הִנְנִי יִסַּד בְּצִיּוֹן אָבֶן (ישעיה כה, טז), והוא פתח. ושלא נזכר פעלו [פֻּעַל]  וְהֵיכַל י"י לֹא יֻסָּֽד (עזרא ג, ו). והפעול מהפעל הנוסף [הָפְעַל] מוּסָד מוּסָּד (ישעיה כח, טז), הראשון רפה והוא שם והשני פעול והוא דגוש או יהיה הראשון פעול והשני הדגוש שם כמו שכתב רבי יהודה. ואין טעם למה שהשיג עליו רבי יונה לומר ששניהם פעולים ומה טעם לשני פעולים כאחד? רק הנכון כי האחד פעול והשני שם. וכן פְּנֵֽי־הַלּוֹט הַלּוֹט (שם כה, ז) האחד שם והשני פעול. ושלא נזכר פועלו ממנו הוּסַד בֵּית־י"י (עזרא ג, יא). והשם אֶל־יְסוֹד הַמִּזְבֵּֽחַ (שמות כט, יב), עָרוֹת יְסוֹד (חבקוק ג, יג). ובשורק הוּא יְסֻד הַֽמַּֽעֲלָה מִבָּבֶל (עזרא ו, ט), ובה"א הנקבה יְסוּדָתוֹ בְּהַרְרֵי־קֹֽדֶשׁ (תהלים פז, א). ומשקל אחר וּמִמַּסַּד עַד־הַטְּפָחוֹת (מלכים א' ז, ט). ומשקל אחר מַטֵּה מֽוּסָדָה (ישעיה ל, לב), מיּסְדוֹת [מוּסְדוֹת] הַצְּלָעוֹת (יחזקאל מא, ח), ובחולם וַתְּלַהֵט מֽוֹסְדֵי הָרִֽים (דברים לב, כב), ובקבוק הנקבוה וְאֶבֶן לְמֹֽוסָדֹות (ירמיה נא, כו), מֽוֹסְדוֹת הַשָּׁמַיִם (שמואל ב' כב, ח). והנפעל נֽוֹסְדוּ־יָחַד (תהלים ב, ב), בְּהִוָּסְדָם יַחַד עָלַי (שם לא, יד). ואף על פי שאלו קרובים בענין העצה והסוד גם כן כמוהם יִסַּדְתָּ עֹז, כִּי־כֵן יִסַּד הַמֶּלֶךְ. וכן וְאֵלֶּה הוּסַד שְׁלֹמֹה (דברי הימים ב' נ, ג), פירוש ואלה התכונות והמדות אשר נתיעץ שלמה לבנות בהם את בית האלהים והעצה והסוד לקח מאביו כמו שכתוב וַיִּתֵּן דָּוִיד לִשְׁלֹמֹה בְנוֹ אֶת־תַּבְנִית הָֽאוּלָם (שם א' כח, יא) ולא ימלטו מהענין הראשון כי בכללו הם, כי העצה והסוד למעשה כיסוד לבנין.

יסך  
עַל־בְּשַׂר אָדָם לֹא יִיסָךְ (שמות ל, לב), חסר הפועל כלומר הסך השמן על בשרו לא ייסך מזה השמן, וכן וַיִּישֶׂם בָּֽאָרוֹן (בראשית נ, כו) חסר המשים. ויהיה יָסַךְ וסוּךְ בענין אחד. ועוד אמרו המדקדקים שהוא כמו יוּסַךְ והוא שלא נזכר פועלו משרש סוך, וכן פירושו ויישם בארון כמו ויוּשַֹם.

יסף   
וְלֹֽא־יָסַף עוֹד לְדַעְתָּֽהּ (בראשית לח, כו), וְלֹא־יָֽסְפָה שׁוּב־אֵלָיו עֽוֹד (שם ח, יב), יָסַפְתָּ עַל־הַשְּׁמוּעָה אֲשֶׁר שָׁמָֽעְתִּי (דברי הימים ב' ט, ו), קוֹל גָּדוֹל וְלֹא יָסָף (דברים ה, כב), פירוש ולא יסף עוד קול גדול כמהו. וַיִּֽתְנַבְּאוּ וְלֹא יָסָֽפוּ (במדבר יא, כה), פירוש ולא יספו עוד להתנבאות כמו שאמרו רבותינו ז"ל (סנהדרין יו, ע"א) שלא התנבאו אלא אותו היום בלבד. והמתרגם הוציאם לענין אחר, שתרגם ולא פסק, וְלָא פָּסְקָן. אִם־יֹֽסְפִים אֲנַחְנוּ (דברים ה, כב), הִנְנִי יוֹסִף עַל־יָמֶיךָ (ישעיה לח, ה), הִנְנִי יוֹסִף לְהַפְלִיא אֶת־הָעָם (שם כט, יד). והנפעל וְנוֹסַף גַּם־הוּא עַל־שֹׂנְאֵינוּ (שמות א, י), וְנֽוֹסְפָה נַֽחֲלָתָן (במדבר לו, ד), יֵשׁ מְפַזֵּר וְנוֹסָף עוֹד (משלי יא, כד). והפעל הכבד [הִפְעִיל] וּשְׁתַּיִם וְלֹא אוֹסִֽיף (איוב מ, ה), לֹא אֹסֵף לִשְׁמֹעַ (דברים יח, טז), יֹסֵף י"י לִי בֵּן אַחֵֽר (בראשית ל, כד), זְכֹר מִלְחָמָה אַל־תּוֹסַֽף (איוב מ, לב), בפתח בהפסק, לֹא תֹֽאסִפוּן לָתֵת תֶּבֶן לָעָם (שמות ה, ז), נכתב באל"ף במקום וי"ו וכן וַיֹּאסֶף שָׁאוּל לֵרֹא (שמואל א' יח, כט). אַל־תּוֹסְףְ עַל־דְּבָרָיו (משלי ל, ו), בשני שוואין. כִּי לֹא תוֹסִיפִי יִקְרְאוּ־לָךְ רַכָּה וַֽעֲנֻגָּֽה (ישעיה מז, א), כִּי לֹא תוֹסִיפִי יִקְרְאוּ־לָךְ גְּבֶרֶת מַמְלָכֽוֹת (שם מז, ה), שניהם מלרע בפשטא אחד לבדו. וכן הוא המסורת עליהם ב' בטעם מלרע. ענין הכל ידוע. ורבי יונה הפריד ביניהם. ואין צורך, רק הכל ענין אחד.

יסר  
יֹסֵֽר לֵץ (משלי ט, ז), בְּאַוָּתִי וְאֶסֳּרֵם (הושע י, י). והנפעל הִוָּֽסְרִי יְרוּשָׁלַם (ירמיה ו, ח), הִוָּסְרוּ שֹׁפְטֵי אָֽרֶץ (תהלים ב, י), בִּדְבָרִים לֹֽא־יִוָּסֶר עָבֶד (משלי כט, יט). והפעל הכבד [פִּעֵל] יִסְּרַנִּי יָּהּ (תהלים קיח, יח), וְיִסַּרְתִּי אֶתְכֶם אַף־אָנִי (ויקרא כו, יח), כַּֽאֲשֶׁר יְיַסֵּר אִישׁ אֶת־בְּנוֹ (דברים ח, ה), וְיִסְּרוֹ למשׁפט (ישעיה כח, כו), וְיָֽסַפְתִּי לְיַסְּרָה אֶתְכֶם (ויקרא כו, יח). הֲרֹב עִם־שַׁדַּי יִסּוֹר (איוב מ, ב), מקור, ואף על פי שהיו"ד בחירק, וְיִסְּרֵנִי מִלֶּכֶת (ישעיה ח, יא), ובא למ"ד הפועל בצרי שלא כדרך חביריו. ואפשר שיהיה ויסרני מהקל ויו"ד הכתובה יו"ד א'י'ת'ן ויו"ד הפעל נבלעה בדגש הסמ"ך כמו וּבַמַּקָּבוֹת יִצְּרֵהוּ (שם מד, יב). והשם מוּסַר י"י בְּנִי אַל־תִּמְאָס (משלי ג, יא), מוּסַר שְׁלוֹמֵנוּ עָלָיו (ישעיה נג, ה), מוּסַר הֲבָלִים עֵץ הֽוּא (ירמיה י, ח). ואדוני אבי ז"ל פירש הרוב עם שדי יִסּוֹר שם כמו מוּסַר וכן פירושו הֲמִדֶּרֶך המוסר הוא שיריב האדם עם שדי. והנפעל מורכב עם התפעל וְנִוַּסְּרוּ כָּל־הַנָּשִׁים (יחזקאל כנ, מה), משפטו וְנִתְוַּסְּרוּ כלם ענין מוסר יש בדברים ויש במכות. ומזה וְיִסְּרוֹ לַמִּשְׁפָּט (ישעיה כח, כו), ענין הכות אגרופי החרישה כמשפט הזריעה. וענין אחר אַיְסִרֵם כְּשֵׁמַע לַֽעֲדָתָֽם (הושע ז, יב). וכבד אחר [הִפְעִיל] וַֽאֲנִי יִסַּרְתִּי חִזַּקְתִּי זְרֽוֹעֹתָם (שם ז, טו). והשם מוּסַר מְלָכִים פִּתֵּחַ (איוב יב, יח). ובחלם תמורת השרק וּבְמֹֽסָרָם יַחְתֹּֽם (איוב לג, טז). ובצרי פִּתַּחְתָּ לְמוֹסֵרָֽי (תהלים קטז, טז). ובשוא עי"ן הפעל פֶּֽן־יֶֽחְזְקוּ מֽוֹסְרֵיכֶם (ישעיה כח, כב), מוֹסְרֵי צַוָּארֵךְ (שם נב, ב). וקבוץ הנקבות נִתְּקוּ מֽוֹסֵרֽוֹת (ירמיה ה, ה), נְֽנַתְּקָה אֶת־מֽוֹסְרוֹתֵימוֹ (תהלים ב, ג), וּמֹֽסְרוֹת עָרוֹד מִי פִתֵּֽחַ (איוב לט, ה), ענין הכל ענין קשירה. 

יעד  
מִן־הַמּוֹעֵד אֲשֶׁר יְעָדֽוֹ (שמואל ב' כ, ה), אֲשֶׁר־לֹא [לוֹ] יְעָדָהּ (שמות כא, ח), וְאִם־לִבְנוֹ יִֽיעָדֶנָּה (שם כא, ט). והנפעל וְנֽוֹעַדְתִּי לְךָ שָׁם (שם כה, כב), כִּֽי־הִנֵּה הַמְּלָכִים נֽוֹעֲדוּ (תהלים מח, ה), אֲשֶׁר אִוָּעֵד לְךָ שָֽׁמָּה (שמות ל, ו). והפעל הכבד [הִפְעִיל] כִּי מִי כָמֹונִי וּמִי יֹֽעִידֶנִּי (ירמיה מט, יט), הנו"ן דגושה בזה ובאחר אשר בספר יֽוֹעִדֶנִּי (שם נ, מד), אבל וְאִם־לְמִשְׁפָּט מִי יֽוֹעִידֵֽנִי (איוב ט, יט), הנו"ן רפויה. מֽוּעָדִים לִפְנֵי הֵיכַל י"י (ירמיה כד, א), אָנָה פָּנַיִךְ מֻעָדֽוֹת (יחזקאל כא, כא), ענין הכל זימון. ורבי יהודה חלק לענין אחר יוֹעִידֶנִּי ואין צורך כי הם מענין זימון. ופירוש כִּי מִי כָמֹונִי וּמִי יֹֽעִידֶנִּי מי יזמין לי כמוני. ופירש וְאִם־לְמִשְׁפָּט מִי יֽוֹעִידֵֽנִי מי יזמינני למשפט עם השם יתברך. והשם בְּמֹעֵד שְׁנַת הַשְּׁמִטָּה (דברים לא, י), כִּֽי־אֶקַּח מוֹעֵד (תהלים עה, ג), מֵֽהַבֹּקֶר וְעַד־עֵת מוֹעֵד (שמואל ב' כד, טו), וַיֹּֽאכְלוּ אֶת־הַמּוֹעֵד שִׁבְעַת הַיָּמִים (דברי הימים ב' ל, כב), פירוש זבחי המועד. מוֹעֵד וְשַׁבָּת (איכה ב, ו), וּבַֽחַגִּים וּבַמּֽוֹעֲדִים (יחזקאל מו, יא). ומשקל אחר וְאֵין בּוֹדֵד בְּמוֹעָדָֽיו (ישעיה יד, לא), בקמץ העי"ן. ובו"ו תי"ו הנקבות לַשַּׁבָּתוֹת וְלֶחֳדָשִׁים וְלַמּֽוֹעֲדוֹת (דברי הימים ב' ח, יג), פירוש הכל זמן, זמנים. ופירוש וְעַד־עֵת מוֹעֵד מועד הקרבן שהוא המיר השחר והוא ארבע שעות. וכן תרגם יונתן דְמִתְנְכִיס תְּמִידָא וְעַד דְמִתַּסֵק. ונקרא מקום הקבוץ לזמן ידוע מועד. שָֽׁאֲגוּ צֹרְרֶיךָ בְּקֶרֶב מֽוֹעֲדֶךָ (תהלים עד, ד), רצה לומר בקרב בית המקדש שהיו נועדים שם כל ישראל. וכן שָׂרְפוּ כָל־מֽוֹעֲדֵי־אֵל (שם עד, ח), שִׁחֵת מֽוֹעֲדוֹ (איכה ב, ו), וכן נקרא אהל מועד לפי שהיו ישראל נועדים ונקבצים שם. ועוד לפי שנועד שם עם משה כמו שאמר וְנֽוֹעַדְתִּי לְךָ שָׁם (שמות כה, כב), קְרִאֵי מוֹעֵד (במדבר טז, ב), כשהיו נועדים הגדולים על אי זה דבר שיהיה היו הם קרואים כי היו אנשים גדולים. וְאֵשֵׁב בְּהַר־מוֹעֵד בְּיַרְכְּתֵי צָפֽוֹן (ישעיה יד, יג), מקום שיתקבצו ויועדו שם כל המלכים אליו בירכתי צפון והוא בבל. וּבֵית מוֹעֵד לְכָל־חָֽי (איוב ל, כג), הקבר שיועדו שם כל חי בבא קצם. והשם במשקל אחר עָרֵי הַמּֽוּעָדָה (יהושע כ, ט), פירוש שהיו אלה הערים להועד שם כל מכה נפש בשגגה. וכן נקרא הקהל עדה קְרִואֵי [קְרִיאֵי] הָעֵדָה (במדבר כו, ט), עֲדַת י"י (שם כז, יז), לפי שהם נזמנים בקהלם יחד. וכן אסיפת דבורים וְהִנֵּה עֲדַת דְּבוֹרִים (שופטים יד, ח), בהאספם יחד כאילו הם נזמנים זה אצל זה לבא בהקבצם יחד. 

יעה  
וְיָעָה בָרָד מַחְסֵה כָזָב (ישעיה כח, יז), יעבור ויסיר. ומזה נאמר וְאֶת־הַיָּעִים (שמות לח, ג), שהיו מסירים בהם הדשן כתרגומו מַגְרוֹפְיָתָא, שהיה גורף בהם הדשן מהמזבח.

יעז  
אֶת־עַם נוֹעָז (ישעיה לג, יט), כמו עֹז ויהיה יָעַז ועָזַז בענין אחד. וכן תרגם יונתן יַת מַרְוַת עַם תַּקִיף. ויש מפרש כמו לועז בחלוף למ"ד בנו"ן כמו לִשְׁכָּה (נחמיה יג, ג) ונִשְׁכָּה (נחמיה יג, ז) ענינו כמו מֵעַם לֹעֵֽז (תהלים קיד, א). 

יעט  
מְעִיל צְדָקָה יְעָטָנִי (ישעיה סא, י), עֹטֶה אוֹר כַּשַּׂלְמָה (תהלים קד, ב), ויָעַט ועָטָה בענין אחד.

יעל  
מָה־הוֹעִיל פֶּסֶל (חבקוק ב, יח), וְאֵֽין־בָּם מוֹעִֽיל (ירמיה טז, יט). אלה והדומים להם ענינם לתת התועלת. ויש שענינם לקבלה תועלת מָה אֹעִיל מֵֽחַטָּאתִֽי (איוב לה, ג), וּמַה־נּוֹעִיל כִּי נִפְגַּע־בּֽוֹ (שם כא, טו). וחלק רבי יונה לְהַיָּתִי [לְהַוָּתִֽי־] יֹעִילוּ (איוב ל, יג), לענין אחר כלומר ישתדלו ויבקשו להותי ואין צריך להוציאו מענינו. ופירוש לְהַוָּתִֽי־יֹעִילוּ לנפשותם, כלומר שמחים להותי כאילו ימצאו תועלת גדולה להותי ולא עוזר למו כלומר זה התועלת לא עוזר למו והם שמחים ללא דבר לתועלת שלא יהיה בה להם עזר. עַל־פְּנֵי צוּרֵי הַיְּעֵלִֽים (שמואל א' כד, ב), יַֽעֲלֵי־סָלַע (איוב לט, א), אַיֶּלֶת אֲהָבִים וְֽיַֽעֲלַת־חֵן (משלי ה, ט). ותרגום אַקּוֹ (דברים יד, ה) יַעְלָא והוא תיש הבר, קאמוצ"ח בלע"ז.

יען   
יַעַן אֲשֶׁר עָשִׂיתָ (בראשית כב, טז), יַעַן אֲשֶׁר לֹֽא־יִרְאֶה לַעַיִן הוּא אֶת־הָאָֽרֶץ (יחזקאל יב, יב), יַעַן מָשַׁח י"י אֹתִי (ישעיה סא, א), יַעַן וּבְיַעַן בְּמִשְׁפָּטַי מָאָסוּ (ויקרא כו, מג). כלם פירושם בעבור. ונכפל יַעַן וּבְיַעַן להודיע כי הרבה טעמים יש לטלטולם ולגלותם בעבור כך ובעבור כך. וְאֵת בַּת הַֽיַּֽעֲנָה (ויקרא יא, טז. דברים יד, טו), לִבְנוֹת יַֽעֲנָֽה (איוב ל, כט), עֵנִים [כַּיְעֵנִים] בַּמִּדְבָּֽר (איכה ד, ג), הם עופות שוכני מדבר ומשמיעים קול יללה.

יעף  
וּלְאֻמִּים בְּדֵי־אֵשׁ וְיָעֵֽפוּ (ירמיה נא, נח), לֹא יִיעַף וְלֹא יִיגָע (ישעיה מ, כח), וְיִֽעֲפוּ נְעָרִים וְיִגָעוּ (שם מ, ל), וּלְאֻמִּים בְּדֵי־רִיק יִעָֽפוּ (חבקוק ב, יג). והתאר לִשְׁתּוֹת הַיָּעֵף (שמואל ב' טז, ב), ענין העיפות ידוע. וכן לָעוּת אֶת־יָעֵף דָּבָר (ישעיה נ, ד), והוא הצמא לשמוע דבר י"י. מֻעָף בִּיעָף (דניאל ט, כא), מענין עוף. מועף פעול בפלס מוצק וביעף שם בפלס ביקר. ופירוש הפסוק גבריאל שראיתי בחזון בתחלה שהיה עוף למעלה עתה ראיתיו שהיה נוגע אלי. וענין אחר וְתֽוֹעֲפוֹת הָרִים לֽוֹ (תהלים צה, ד), כְּתֽוֹעֲפֹת רְאֵם לֽוֹ (במדבר כג, כב), וְכֶסֶף תּֽוֹעָפוֹת לָֽךְ (איוב כב, כה). ענינם ענין חוזק. 

יעץ  
כִּֽי־י"י צְבָאוֹת יָעָץ וּמִי יָפֵר (ישעיה יד, כז), אֲשֶׁר יְעָצָנִי (תהלים טז, ז), אִֽיעָצֵךְ נָא עֵצָה (מלכים א' א, יב), אִֽיֽעֲצָה עָלֶיךָ עֵינִֽי (תהלים לב, ח), רוצה לומר בעיני, ופירושו שאשים השגחתי ועיני עליך ואיעצך. וכן נפשׁי אויחיך (ישעיה כו, ט). וכבר הרחבנו על הענין הזה בשרש אָוָה. עֻצוּ עֵצָה (שם ח, יא), יֹעֵץ בְּלִיָּֽעַל (נחום א, יא). והשם עֵצָה. ובסמוך וַֽעֲצַת י"י (משלי יט, כא). ובקבוץ עֵצוֹת מֵֽרָחוֹק (ישעיה כה, א). ועם הכנוי ברבוי הזכרים לבד נִלְאֵית בְּרֹב עֲצָתָיִךְ (שם מו, יג). ומשקל אחר מוֹעֵצָה. והקבוץ וַיֵּֽלְכוּ בְּמֹעֵצוֹת (ירמיה ז, כד), וּמִמֹּֽעֲצֹֽתֵיהֶם יִשְׂבָּֽעוּ (משלי א, לא). והנפעל אֶת־מִי נוֹעַץ (ישעיה מ, יד), מָה אַתֶּם נֽוֹעָצִים (מלכים א' יב, ט), וְאֶת־נוֹעָצִים חָכְמָֽה (משלי יג, י), וְנִֽוָּֽעֲצָה יַחְדָּֽו (נחמיה ו, ז), וַיִּוָּעַץ הַמֶּלֶךְ (מלכים א' יב, ו). וההתפעל וְיִֽתְיָֽעֲצוּ עַל־צְפוּנֶֽיךָ (תהלים פג, ד), ידוע.

יער   
יַעַר וְכָל־עֵץ בּוֹ (ישעיה מד, כג), בַּֽעֲצֵי הַיַּעַר (שיר השירים ב, ג), וְיָֽשְׁנוּ בַּיְּעָרִֽים (יחזקאל לד, כה). והקבוץ בלשון נקבות וַיֶּֽחֱשׂף יְעָרוֹת (תהלים כט, ט), ידוע. וענין אחר אָכַלְתִּי יַעְרִי עִם־דִּבְשִׁי (שיר השירים ה, א), בְּיַעְרַת הַדְּבָשׁ (שמואל א, יד, כז). היא חלת הדבש קודם שיוציאו ממנה הדבש ברישק"א בלע"ז. 

יפה  
מַה־יָּפִית וּמַה־נָּעַמְתְּ (שיר השירים ז, ז), מַה־יָּפוּ פְעָמַיִךְ (שם ז, ב), וַיְּיִף בְּגָדְלּוֹ (יחזקאל לא, ז), בחירק היו"ד הראשונה ונוח השניה בקריאת בן נפתלי, ובקריאת בן אשר וְַייִף בשוא הראשונה וחירק השניה. ובמקצת הספרים מצאתי בחירק הראשונה ושוא השניה לבן אשר, וזו היא הקריאה הנכונה על משקל וַיִּשְׁבְּ. וַתִּיפִי בִּמְאֹד מְאֹד (יחזקאל טז, יג), בקריאת בן אשר מלעיל בשׁני פשׁטין, ובקריאת בן נפתלי מלרע בפשׁט אחד לבד. ובהכפל היו"ד והפ"א יָפְיָפִיתָ מִבְּנֵי אָדָם (תהלים מה, ג), ופ"א הפעל חטף קמץ. והשם מִכְלַל־יֹפִי (שם נ, ב), עַל־יְפִי חָכְמָתֶךָ (יחזקאל כח, ז), בשוא לבד, והראוי בקמץ חטף, מַה־טּוּבוֹ וּמַה־יָפְיוֹ (זכריה ט, יז). והתאר יָפֶה עֲשִׂיתִיו (יחזקאל לא, ט), יָפָה אַתְּ רַעְיָתִי (שיר השירים ו, ד), ובהכפל העי"ן והלמ"ד עֶגְלָה יְפֵֽה־פִיָּה מִצְרָיִם (ירמיה מו, כ), ואף על פי שנכתב בשתי מלות ענינו מלה אחת וכמוהו פְּקַח־קֽוֹחַ (ישעיה סא, א), הַבּוּז לִגְאֵיוֹנִֽים (תהלים קכג, ד), הוּא יְנַֽהֲגֵנוּ עַל־מֽוּת (שם מח, טו). וההתפעל לַשָּׁוְא תִּתְיַפִּי (ירמיה ד, ל), כלומר תתקשטי ותראי עצמך שאת יפה בעיני העוגבים, והפעל הכבד [פִּעֵל] בְּכֶסֶף וּבְזָהָב יְיַפֵּהוּ (שם י, ד). 

יפח   
וְיָפֵחַ לַקֵּץ (חבקוק ב, ג), ובסמוך וִיפֵחַ חָמָֽס (תהלים כז, יב), פירוש הוגה ומצפצף. וההתפעל ממנו תִּתְיַפֵּחַ תְּפָרֵשׂ כַּפֶּיהָ (ירמיה ד, לא), פירוש ההגה ותהמה ותקונן על הרוגיה. ויונתן תרגם דְמִשְׁתַּטְחָא וּפַרְסָא יְדָהָא אָמְרָא וַי כְּעַן לִי. ואפשר שהיה וְיָפֵחַ לַקֵּץ משרש פִּיחַ מן וְיָפִיחַ כמו וְיָפִיחַ כְּזָבִים עֵד שָֽׁקֶר (משלי יד, ה), והענין אחד.

יפע  
וְחִלְּלוּ יִפְעָתֶֽךָ (יחזקאל כח, ז), שִׁחַתָּ חָכְמָֽתְךָ עַל־יִפְעָתֶךָ (שם כח, יז), פירושו זהרך. הוֹפִיעַ מֵהַר פָּארָן (דברים לג, ב), נגלה בזהרו ובכבודו, וְעַל־עֲצַת רְשָׁעִים הוֹפָֽעְתָּ (איוב י, ג), הזהרת על עצתם כלומר שתשלים עצתם ושיגיע אליהם בעצתם זהרך ורצונך. ובהפך זה הענין וַתֹּפַע כְּמוֹ־אֹֽפֶל (שם י, כב), ותחשך. ואמר בלשון אורה לכינוי. ויש לפרשו כמשמעו ופירושו המקום המופע והנאור שבה הוא כמו אופל.

יפת  
תְּנוּ לָכֶם מוֹפֵת (שמות ז, ט), אֲנִי מֽוֹפֶתְכֶם (יחזקאל יב, יא), אֶת־כָּל־הַמֹּֽפְתִים הָאֵלֶּה (שמות יא, י), ענינו כמו אוֹת אלא שמלת אוֹת נופלת במקומות שלא תפול מלת מוֹפֵת כמו אִישׁ עַל־דִּגְלוֹ בְאֹתֹת (במדבר ב, ב), וְהָֽיְתָה לְאוֹת בְּרִית (בראשית ט, יג), ולא תפול באותם המקומות ובדומיהם מוֹפֵת, כי המּוֹפֵת הוא דבר נראה להאמין בו דבר כיוצא בו שעתיד להראות ומלת אוֹת תבוא גם כן בזה הענין אלא שפעמים תבא לסימן לבד ולא כן מלת מוֹפֵת. 

יצא  
יָצָאתָ לְיֵשַׁע עַמֶּךָ (חבקוק ג, יג). ובא עָרֹם יָצָתִי [יָצָאתִי] (איוב א, כא), חסר אל"ף. וכן הַיּוֹצֵת מִבֵּין רַגְלֶיהָ (דברים כח, נז), כִּשְׁגָגָה שֶׁיֹּצָא (קהלת י, ה), משפטו שׁיּוֹֽצְאָה אַךְ יָצֹא יָצָא יַֽעֲקֹב (בראשית כז, ל), לֹא יֵצֵא בַּצָּבָא (דברים כד, ה). יֵֽצֵא־נָא אָבִי וְאִמִּי אִתְּכֶם (שמואל א' כב, ג), כלומר יצא ממקומו ממערת עדולם, שירדו שמה בעבורי ויעמדו אתכם עד אשר אדע מה יעשה לי אלהים כי שמא שאול היה שונא אותם לשנאת דוד בנם. טוֹב בִּתִּי כִּי תֵצְאִי עִם־נַעֲרוֹתָיו (רות ב, כב), פירוש כי תצאי לשדה עם נערותיו. הַיֹּצֵא הַשָּׂדֶה (דברים יד, כב), פירוש היוצא מן השדה. או הוא פעל כבד ופירושו אשר יוֹצִיא השדה. הָעִיר הַיֹּצֵאת אֶלֶף (עמוס ה, ג), איננו פעל יוצא כאשר חשבו אנשים, כי יוצאה על כנסת העם לא על העיר עצמה, כי כן דרך הלשון לומר ענין אנשי העיר בלשון העיר כמו וַתָּבֹא הָעִיר בַּמָּצֽוֹר (מלכים ב' כד, י), וְעָֽשְׂתָה עִמְּךָ מִלְחָמָה (דברים כ, יב), וְאִם־לֹא תַשְׁלִים עִמָּךְ (שם), אֶרֶץ כִּי תֶחֱטָא־לִי (יחזקאל יד, יב), וזולתם רבים. והשם וּמִֽיצִיאֵו [וּמִֽיצִיאֵי] מֵעָיו (דברי הימים ב' לב, כא). ויתכן היותו תאר. ומשקל אחר השם בְּגֶֽלְלֵי צֵאַת הָֽאָדָם (יחזקאל ד, יב), וְכִסִּיתָ אֶת־צֵֽאָתֶֽךָ (דברים כג, יד). ומשקל אחר צֹאַת בְּנֽוֹת־צִיּוֹן (ישעיה ד, ד), וּמִצֹּֽאָתוֹ לֹא רֻחָֽץ (משלי ל, יב). ומשקל אחר צֵא תֹּאמַר לֽוֹ (ישעיה ל, כב). והמסורת עליו לית לשון טינוף. ולפי שצואה היא לכלוך אמר לבגדים המלוכלכים הַבְּגָדִים הַצֹּאִים (זכריה נ, ד), ובתשלומו יְצוֹאִים, ובהכפל העי"ן והלמ"ד הַצֶּֽאֱצָאִים וְהַצְּפִעוֹת (ישעיה כב, כד), הבנים והבנות, וְצֶאֱצָאֵי מֵעֶיךָ (שם מח, יט). וְֽצֶאֱצָאַי יְשֹׁרָֽשׁוּ (איוב לא, ח), כלומר יציאות הזרעים. והפעל הכבד [הִפְעִיל] כִּֽי־הוֹצִיא י"י (שמות יח, א), וְהֽוֹצֵאתִי אֶתְכֶם (שם ו, ו), וַיּוֹצֵא אֹתוֹ הַחוּצָה (בראשית טו, ה), וַיּֽוֹצִיאֻהוּ לְחָֽרָשֵׁי הָעֵץ (מלכים ב' יב, יב), הוציאו את הכסף לשכר חרשי העץ. וַיֹּצֵא מְנַחֵם אֶת־הַכֶּסֶף עַל־יִשְׂרָאֵל (שם ב' טו, כ), כלומר הוציאו עליהם שהם פרעו אותו. והצווי בהראות היו"ד הַוְצֵא [הַיְצֵא] אִתָּךְ (בראשית ח, יז), הִוא מוּצֵאת (שם לח, כה). ושלא נזכר פעלו [הָפְעַל] וְהִיא מֵֽעַמִּים הוּצָאָה (יחזקאל לח, ח). והשם וּמוֹצָא הַסּוּסִים (מלכים א' י, כח) כִּי לֹא מִמּוֹצָא וּמִֽמַּֽעֲרָב (תהלים עה, ז), פירוש ממוצא השמש. וּכְמוֹצָא מַיִם (ישעיה נח, יא), וִישָׁרִים לְמֹצְאֵי דָֽעַת (משלי ח, ט), בשוא. ובקבוץ מוֹצָאֵי־בֹקֶר וָעֶרֶב תַּרְנִֽין (תהלים סה, ט) כְּמֽוֹצָאֵי גּוֹלָֽה (יחזקאל יב, ד), וַיִּכְתֹּב מֹשֶׁה אֶת־מוֹצָֽאֵיהֶם (במדבר לג, ב), ויתכן להיות למוצאי דעה משרש מצא לפי שהוא בשוא, ושם נכתבנו עם כִּֽי־חַיִּים הֵם לְמֹֽצְאֵיהֶם (משלי ד, כב). ומשקל אחר לַמָּוֶת תּוֹצָאֽוֹת (תהלים סח, כא), כִּֽי־מִמֶּנּוּ תּֽוֹצְאוֹת חַיִּֽים (משלי ד, כג).

יצב  
אַתָּה הִצַּבְתָּ כָּל־גְּבוּלוֹת אָרֶץ (תהלים עד, טז), יַצֵּב גְּבֻלֹת עַמִּים (דברים לב, ח), כמו יַצִּיב, הִצִּיבוּ מַשְׁחִית אֲנָשִׁים יִלְכֹּֽדוּ (ירמיה ה, כו), וְהִנֵּה מַצִּיב לוֹ יָד (שמואל א' טו, יב), דָּרַךְ קַשְׁתוֹ וַיַּצִּיבֵנִי (איכה ג, יב), וּלְהַצִּיב הַדָּֽרְבָֽן (שמואל א' יג, כא), פירוש לחדד הדרבן ולהעמידו בתוך המלמד. וזכר רבי יונה שלא נזכר פעלו מזה וְהֻצַּב גֻּלְּתָה הֹֽעֲלָתָה (נחום ב, ח). ואין לו טעם רק הנכון במלה הזאת כמו שפירש רב שמואל הנגיד ז"ל כי הצב שם המלכה. והנפעל נִצָּב לָרִיב י"י וְעֹמֵד לָדִין עַמִּֽים (ישעיה ג, יג), נִצָּב יְמִינוֹ כְּצָר (איכה ב, ד), הַנִּצָּבָה לֹא יְכַלְכֵּל (זכריה יא, טז), פירוש החולה שהיא עומדת במקומה שלא תוכל ללכת. נִצְּבוּ כְמוֹ־נֵד (שמות טו, ח). וההתפעל וַיִּתְיַצֵּב מַלְאַךְ י"י בַּדֶּרֶךְ לְשָׂטָן לוֹ (במדבר כב, כב), יִתְיַצְּבוּ מַלְכֵי־אֶרֶץ (תהלים ב, ב), וַתֵּֽתַצַּב אֲחֹתוֹ (שמות ב, ג), משפטו וַתִּתְיַצֵּב, וכבר זכרנו דקדוק המלה הזאת בחלק הדקדוק. ואמר רבי יהודה כי יַצֵּב גְּבֻלֹת עַמִּים מקור מן הדגוש, כלם ענין העמדה. וההתפעל והנפעל לשון עמידה. והשם מַצַּב פְּלִשְׁתִּים (שמואל א' יג, כג), אַנְשֵׁי הַמַּצָּבָה (שם א' יד, יב). והמצב הם אוחזי הצנות ההולכים לפני החיל והם מעמידים העם. הַמַּצָּב וְהַמַּשְׁחִית (שם א' יד, טו), המשחית הם היוצאים מהמארב תרגם יונתן אִסְטַרְטִיגָא וּמְחַבְּלָא. וכן תרגם מַצַּב פְּלִשְׁתִּים, מַצַּב הָֽעֲרֵלִים (שם א' יד, יא), אִסְטַרְטְגֵי. וּפֶסֶל וּמַצֵּבָה (ויקרא כו, א), מַצֶּבֶת קְבֻֽרַת־רָחֵל (בראשית  לה, כ). ונשתנה בסמיכות מַצְּבַת הַבַּעַל (מלכים ב' ג, ב). וכן הקבוץ בסמיכות וַיֹּצִאוּ אֶת־מַצְּבוֹת בֵּֽית־הַבַּעַל (שם ב' י, כו), וּמַצְּבוֹת עֻזֵּךְ לָאָרֶץ תֵּרֵֽד (יחזקאל כו, יא), והמצבה היא אבן שמציבין אותה להשתחוות לה או לציון הקבר. ופירוש מַצַּב פְּלִשְׁתִּים מערכתם ומעמדם. וכן אַנְשֵׁי הַמַּצָּבָה עורכי המלחמה ומעמידי העם. וְצַרְתִּי עָלַיִךְ מֻצָּב (ישעיה כט, ג), הוא מגדל עץ שמציבין נגד העיר ללכדה. 

יצג  
[הִפְעִיל] הִצִּיגַנִו [הִצִּיגַנִי] כְּלִי רִיק (ירמיה נא, לד), וְהִצַּגְתִּיהָ כְּיוֹם הִוָּֽלְדָהּ (הושע ב, ה), אַצִּֽיגָה־נָּא עִמְּךָ (בראשית לג, טו), וְֽהִצִּגַנִי לִמְשֹׁל עַמִּים (איוב יז, ו), וְהַצִּיגוּ בַשַּׁעַר מִשְׁפָּט (עמוס ה, יט), וַיַּצֵּג אֶת־הַמַּקְלוֹת אֲשֶׁר פִּצֵּל (בראשית ל, לח), הַצֵּג עַל־הָאָרֶץ (דברים כח, נו), מַצִּיג אֶת־גִּזַּת הַצֶּמֶר (שופטים ו, לז). ושלא נזכר פועלו ממנו [הָפְעַל] צֹֽאנְכֶם וּבְקַרְכֶם יֻצָּג (שמות י, כד). כלם ענין העמדה. ואפשר שיהיה זה הפעל מפעלי הנו"ן.

יצע  
וְאַצִּיעָה שְּׁאוֹל הִנֶּֽךָּ (תהלים קלט, ח), וְשַׂק וָאֵפֶר יַצִּיעַ (ישעיה נח, ה). ושלא נזכר פועלו ממנו [הָפְעַל] תַּחְתֶּיךָ יֻצַּע רִמָּה (שם יד, יא), שַׂק וָאֵפֶר יֻצַּע לָֽרַבִּֽים (אסתר ד, ג). ויש מי שאומר כי יֻצַּע לָֽרַבִּֽים פעל עבר והיו"ד בו שרש ממה שלא נזכר פעלו מהדגוש. והראשון נכון וענינם כענין פְּרִישָֹה אלא שענין פְּרִישָֹה מלמעלה ברוב וענין יציע מלמטה. והשם יְצוּעִי עָלָֽה (בראשית מט, ד), פירושו מטתי, אִם־זְכַרְתִּיךָ עַל־יְצוּעָי (תהלים סג, ז). ונקראת כן המטה על הבגדים המוצעים תחת האדם. ומשקל אחר כִּֽי־קָצַר הַמַּצָּע (ישעיה כח, כ). ושם נופל על דבר אחר וַיִּבֶן עַל־קִיר הַבַּיִת יָצִועַ [יָצִיעַ] (מלכים א' ו, ה), הַיָּצִועַ [הַיָּצִיעַ] הַתַּחְתֹּנָה (שם א' ו, ו), היציע הוא שעושין באמצע הבית מקיר לקיר כמו עליה והוא כמו חדר להשתמש בו בהצנע. זהו ענין מלת יציע. אבל היציע הנזכר בכתוב היה חוץ לקיר בית המקדש כמין לשכות בנויות סביב סביב לכותל בית המקדש והוא הנקרא יציע ונקרא תָּא ונקרא צֶלַע והוא שאמר צְלָעוֹת סָבִֽיב (שם א' ו, ה), פֶּתַח הַצֵּלָע הַתִּיכֹנָה (שם א' ו, ח), וכבר פירשתי ענינם היטב בשרש גָּרַע. פירש אדוני אבי ז"ל מזה אֹהֶל בַּל־יִצְעָן (ישעיה לג, כ). והנו"ן נוספת, והוא שם דבר או תאר ופירושו אהל שלא ירד ושלא יהיה מוצע לעולם אלא לעולם יהיה פרושֹ. 

יצק  
וְיָצַק עָלֶיהָ שֶׁמֶן (ויקרא ב, א), צָקוּן לַחַשׁ (ישעיה כו, טז), בחסרון הפ"א והנו"ן נוספת ועוד נכתבנו נח העי"ן. וְיִֽצְקוּ עַל־הָֽעֹלָה (מלכים א' יח, לד), אמר רבי יהודה כי הוא עתיד והיו"ד יו"ד א'י'ת'ן ויו"ד השרש מעמדת בגעיא ונכון הוא ואין להשיב עליו. ורבי יונה אמר שהוא ציווי והיו"ד יו"ד השרש ובא מעמד בגעיא כמו מִֽשְׁכוּ וּקְחוּ לָכֶם צֹאן (שמות יב, כא), וגם זה נכון. צַק לָעָם וְיֹאכֵלוּ (מלכים ב' ד, מא), פירוש צק התבשיל בקערות לעם. וגם יְצֹק בּוֹ מָֽיִם (יחזקאל כד, ג), כלם פעלים יוצאים. אבל וַיִּצֶק דַּם־הַמַּכָּה אֶל־חֵיק הָרָֽכֶב (מלכים א' כב, לה), פעל עומד. ויתכן להיות מן השרש הזה וְצוּר יָצוּק עִמָּדִי פַּלְגֵי־שָֽׁמֶן (איוב כט, ו), אמר זה להפלגת הריבוי כאילו הצור כלו מותך בשמן. או יהיה פירושו מן הצור היו יצוקים פלגי שמן. וכן וְאֶבֶן יָצוּק נְחוּשָֽׁה (שם כה, ב), כלומר מן האבן מותך הנחשה. או יהיו שניהם פעלים עומדים מנחי העי"ן כמו שאנו עתידים לזכרם. והפעל הכבד [הִפְעִיל] וְהִיא מֹיצָֽקֶת [מוֹצָֽקֶת] (מלכים ב' ד, ה). ושלא נזכר פועלו ממנו [הָפְעַל] הוּצַק חֵן בְּשִׂפְתוֹתֶיךָ (תהלים מה, ג), נָהָר יוּצַק יְסוֹדָֽם (איוב כב, טז), פירושו ביסודם, כלם ענין יציקה. ואין לחלק ענין התכה מענין יציקה כמו שחלקם רבי יונה כי היציקה וההתכה אחד הוא והוא חלק לענין אחר ההתכה. יְצֻקִים בִּֽיצֻֽקָתֽוֹ (מלכים א' ז, כד), ובדברי הימים במשקל אחר יְצוּקִים בְּמֻֽצַקְתּֽוֹ (דברי הימים ב' ד, ג), והנפרד מוֹצָֽקֶת בחולם או בשרק, והקבוץ וְשִׁבְעָה מֽוּצָקוֹת (זכריה ד, ב), בְּצֶקֶת עָפָר לַמּוּצָק (איוב לח, לח), וַיַּעַשׂ אֶת־הַיָּם מוּצָק (דברי הימים ב' ד, ב), כלומר עשאו מֻתָּךְ. מֻצַק נְחֹשֶׁת (מלכים א' ז, טז) סמוך, לפיכך הואי פתח ולית כותיה פתח.  יְצָקָם הַמֶּלֶךְ (דברי הימים ב' ד, יז) לָצֶקֶת אֵת אַדְנֵי הַקֹּדֶשׁ (שמות לח, כז). ורבי יהודה כתב הכל ענין אחד ויפה כתב. ויתכן להיות בְּצֶקֶת עָפָר לַמּוּצָק, ענינו חזק כלומר בהתוך העפר להיותו חזק וקבוע. וכן אמר אחריו וּרְגָבִים יְדֻבָּקוּ. וכן לִבּוֹ יָצוּק כְּמוֹ־אָבֶן (איוב מא, טז), וְיָצוּק כְּפֶלַח תַּחְתִּֽית (שם), כלומר חזק קבוע. וכן דְּֽבַר־בְּלִיַּעַל יָצוּק בּוֹ (תהלים מא, ט), וכן וְהָיִיתָ מֻצָק (איוב יא, טו) חזק, וכמוהם חֲזָקִים כִּרְאִי מוּצָֽק (שם לז, יח), כלומר חזק, ואף על פי שבזה יש לנו טעם טוב מזה שיהיה מהענין הראשון, וכן פירושו אומר על השמים כי הם חזקים וברורים ומזהירים כמראה הַמֻּתָּךְ כי כן עושים מראות מהנחשת הַמֻּתָּךְ יפה שהוא זך ובהיר ומזהיר כמו ויעש את הכיור נחשת ואת כנו נחשת בְּמַרְאֹת הַצֹּבְאֹת (שמות לח, ח). ויש לפרש כִּרְאִי שם שלא יהיה מענין במראות הצובאות אבל יהיה רְאִי מראה ממש ופירושו בהירים ומזהירים כמראה הדבר המותך שהוא מזהיר בשעת התכתו אבל לאחר ימים הוא מעלה חלודה אבל השמים הם בהירים בכל יום כבהירת הדבר המוצק בשעת יציקתו, אבל וַיַּצִּקֻם לִפְנֵי י"י (יהושע ז, כג), אף על פי שידמה מן השרש הזה בפלס ויציבום י"י טוב הוא לשומו משרש צִיק ומענין מְצֻקֵי אֶרֶץ (שמואל א' ב, ח). ובא דגש הצד"י תמורת הנח כמו וַיַּלִּונוּ [וַיַּלִּינוּ] עָלָיו (במדבר יד, לו).

יצר  
אֶת־הָֽאָדָם אֲשֶׁר יָצָֽר (בראשית ב, ח), מִֽי־יָצַר אֵל (ישעיה מד, י), עַם־זוּ יָצַרְתִּי לִי (שם מג, כא), וְיֹצֵר רֽוּחַ־אָדָם בְּקִרְבּֽוֹ (זכריה יב, א). וכבר פירשנו זה הפסוק בשרש בָּרָא, יוֹצֵר גֹּבַי (עמוס ז, א), כלומר שהקדוש ברוך הוא יוצר גובי. ויש מפרשים יוֹצֵר גֹּבַי שם וענינו יצירה מן הארבה, וכן תרגום יונתן בִּרְיַת גוֹבֵי. או פירושו אסיפה כלומר אסיפה הארבה. וכן יש מפרשים וַיִּצֶר י"י אֱלֹהִים מִן־הָֽאֲדָמָה כָּל־חַיַּת הַשָּׂדֶה וְאֵת כָּל־עוֹף הַשָּׁמַיִם וַיָּבֵא אֶל־הָאָדָם (בראשית ב, יט), כמו ויאסוף, בְּטֶרֶם אֶצָּורְךָ [אֶצָּרְךָ] בַבֶּטֶן (ירמיה א, ה), וִֽיצֻרַי כַּצֵּל כֻּלָּֽם (איוב יז, ז), כלומר איברי היצורים. או הוא שם, ומשקל אחר כִּי הוּא יָדַע יִצְרֵנוּ (תהלים קג, יד), כלומר ידע שיצירתנו מעפר ואי אפשר להפרד מכל וכל מתאות הגוף. והנפעל לְפָנַי לֹֽא־נוֹצַר אֵל (ישעיה מג, י). והוא סמוך כי הוא פתח, ופירושו לא נוצר מאל. וכבר פירשתיו בשער פעלי הנפעל בטור השני ענין היצירה ידוע. וכבר ביארנוהו בשרש בָּרָא. והוא גם במעשה האדם ובפעולתו. וּבַמַּקָּבוֹת יִצְּרֵהוּ (ישעיה מד, יב), יעשהו ויחדשהו, הִנֵּה אָֽנֹכִי יוֹצֵר עֲלֵיכֶם רָעָה (ירמיה יח, יא), מחדש, יֹצֵר עָמָל עֲלֵי־חֹֽק (תהלים צד, כ), פירוש הרשע מחדש בכל יום און ועמל כאילו חק עליו לעשות כן. וכן עושה כלי החמר נקרא יוצר במפורש וְקָנִיתָ בַקְבֻּק יוֹצֵר חָרֶשׂ (ירמיה יט, א), ובסתם וְיָֽרַדְתָּ בֵּית הַיּוֹצֵר (שם יח, ב), הֲכַיּוֹצֵר הַזֶּה לֹֽא־אוּכַל לַֽעֲשׂוֹת לָכֶם (שם יח, ו), הֲיֹאמַר חֹמֶר לְיֹֽצְרוֹ (ישעיה מה, ט), בַּחֹמֶר בְּיַד הַיּוֹצֵר (ירמיה יח, ד). ושם למלאכת היוצר וְיֵצֶר אָמַר לְיֹֽצְרוֹ לֹא הֵבִֽין (ישעיה כט, טז), בחמש נקודות, כִּי בָטַח יֹצֵר יִצְרוֹ עָלָיו (חבקוק ב, יח), אבל הַשְׁלִיכֵהוּ אֶל־הַיּוֹצֵר (זכריה יא, יג), וָֽאַשְׁלִיךְ אֹתוֹ בֵּית י"י אֶל־הַיּוֹצֵֽר (שם), הוא כמו אוֹצָר מענין אוֹצָר וכן תרגום יונתן לִתְחוֹת יַד אֲמַרְכְּלָא. והחכם רבי אברהם בן עזרא פירשו כמשמעו, כלומר אל בית י"י, ומה שאמר אל בית י"י אל היוצר כאילו אמר אל ביתו. ושלא נזכר פועלו מהדגוש [פֻּעַל] יָמִים יֻצָּרוּ (תהלים קלט, טז), ופירוש יוצרו על איברי האדם, ואף על פי שלא זכרם הנה זכר גָּלְמִי רָאוּ עֵינֶיךָ (שם), אמר כי בתחלת יצירתי שהייתי גולם קודם יצירת האברים ראו עיניך, כלומר שאתה ראית שתהיה יצירתי כך ועל ספרך כלם יכתבו האיברים העתידים להוסד בגלמי כלם ידועים לפניך, ובימים רבים יוצרו שהיו נוצרים באותו הגולם יום יום ולא היה אחד בהם ניכר באותו הגולם תחלת יצירתו, ואף על פי שהיו כלם באותה טפה בכח התולדה לא היה נכר בה צורת העין והאזן והאברים האחרים אלא שיוצרו בה אחר כן יום אחר יום. ועל זה הדרך פירשו רבי אברהם בן עזרא. ופירושו ולא בלמ"ד אל"ף והוא כן בכתיב, אבל הקרי למ"ד ו"ו ויהיה פירושו על דרך הקרי וְלוֹ לספרך, כלומר אף על פי שימים יוצרו לספרך הוא כאחד כלומר ידוע לפניך הכל דרך כלל. ושלא נזכר פעלו מהנוסף [הָפְעַל] כָּל־כְּלִי יוּצַר עָלַיִךְ לֹא יִצְלָח (ישעיה נד, יז). ונקראת תאות לב האדם ורעיוניו יֵצֶר, וְכָל־יֵצֶר מַחְשְׁבֹת לִבּוֹ (בראשית ו, ה), כִּי יֵצֶר לֵב הָֽאָדָם רַע מִנְּעֻרָיו (שם ח, כא), יֵצֶר סָמוּךְ תִּצֹּר (ישעיה כו, ג), בחמש נקודות. ונקרא כן לפי שהוא יוצר ופועל הענינים בלב שהלב מתאוה אליהם. ופירוש יצר סמוך הוא היצר הטוב, כי יש יצר טוב ויצר רע ופירוש הפסוק יצר הצדיק הסמוך ונשען עליך תצרהו מרע ותן לו שלום כי בך בטוח. ובזה השרש ענין אחר בְּֽלֶכְתְּךָ לֹֽא־יֵצַר צַֽעֲדֶךָ (משלי ד, יב), בִּמְלֹאות שִׂפְקוֹ יֵצֶר לוֹ (איוב כ, כב), כִּי עַתָּה תֵּֽצְרִי מִיּוֹשֵׁב (ישעיה מט, יט), וַיִּירָא יַֽעֲקֹב מְאֹד וַיֵּצֶר לוֹ (בראשית לב, ח), יֵֽצְרוּ צַֽעֲדֵי אוֹנוֹ (איוב יח, ו) וַיֵּצֶר לְאַמְנוֹן לְהִתְחַלּוֹת בַּֽעֲבוּר תָּמָר אֲחֹתוֹ (שמואל ב' יג, ב), וַיֵּצֶר לָהֶם מְאֹֽד (שופטים ב, טו), וַתֵּצֶר לְדָוִד מְאֹד (שמואל א' ל, ו). והשם מִן־הַמֵּצַֽר קָרָאתִי יָּהּ (תהלים קיח, ד). או יהיה שרשו ציר כלם ענין צרה שהיא הפך המרחב. ויש לומר כי וַיֵּצֶר לָהֶם מְאֹֽד, וַיֵּצֶר לְאַמְנוֹן, וַיֵּצֶר לוֹ, יהיו משרש צָרָה, ויהיה יָצַר וצָרָה בענין אחד. 

יצת  
וַתִּצַּת בְּסִֽבְכֵי הַיַּעַר (ישעיה ט, יז), בָּאֵשׁ יִצַּֽתּוּ (שם לג, יב). והנפעל וְנִצְּתָה חֲמָתִי בַּמָּקוֹם הַזֶּה וְלֹא תִכְבֶּֽה (מלכים ב' כב, יז), אֲשֶׁר־הִיא נִצְּתָה בָנוּ (שם כב, יג), עָרָיו נִצְּתֻה [נִצְּתוּ] מִבְּלִי ישֵֽׁב (ירמיה ב, טו), נִצְּתָה כַמִּדְבָּר (שם ט, יא). והפעל הכבד [הִפְעִיל] לָמָּה הִצִּיתוּ עֲבָדֶיךָ (שמואל ב' יד, לא), הִנְנִי מַצִּֽית־בְּךָ אֵשׁ (יחזקאל כא, ג), וַיַּצֶּת־אֵשׁ בְּצִיּוֹן (איכה ד, יא). ואפשר שיהיה הִצִּיתוּ מִשְׁכְּנֹתֶיהָ (ירמיה נא, ל) פעל עומד. או יהיה יוצא והוא חסר המציחים. כלם ענין הבערה והדלקה, אבל אֲצִיתֶנָּה יָּֽחַד (ישעיה כז, ד), אף על פי שהוא מזה הענין אינו מזה השרש, כי הוא משרש צִית. ויש לפרש עָרָיו נִצְּתֻה, נִצְּתָה כַמִּדְבָּר, ענין שממה. וכן תרגם יונתן קִרְווֹהִי צַדְיָן.

יקב  
גֹּרֶן וָיֶקֶב לֹא יִרְעֵם (הושע ט, ב), בשש נקודות. הֲמִן־הַגֹּרֶן אוֹ מִן־הַיָּֽקֶב (מלכים ב' ו, כז), וְגַם־יֶקֶב חָצֵב בּוֹ (ישעיה ה, ב), ידוע. 

יקד  
וַתִּיקַד עַד־שְׁאוֹל תַּחְתִּית (דברים לב, כב), יֵקַד יְקֹד (ישעיה י, טז), אֵשׁ יֹקֶדֶת (שם סח, ו). והשם יְקֹד כִּיקוֹד אֵֽשׁ (שם י, טז). ומשקל אחר כְּמוֹקֵד נִחָֽרוּ (תהלים קב, ד), עַל מֽוֹקְדָה עַל־הַמִּזְבֵּחַ (ויקרא ו, ב). והשם למקום שיוקדת בו האש לַחְתּוֹת אֵשׁ מִיָּקוּד (ישעיה ל, יד), [פוגולר"ו בלע"ז]. ושלא נזכר פועלו מהפעל הנוסף [הָפְעַל] וְהָאֵשׁ עַל־הַמִּזְבֵּחַ תּֽוּקַד־בּוֹ (ויקרא ו, ה), ענינם  עינין הבערה.

יקה  
וְלוֹ יִקְּהַת עַמִּֽים (בראשית מט, י), שם בפלס דִּבְרַת בְּנֵי הָֽאָדָם (קהלת ג, יח), ודגש הקו"ף לתפארת כדגש מִקְּדָשׁ י"י (שמות טו, יז), וכן וְתָבוּז לִֽיקְּהַת־אֵם (משלי ל, יז), והקו"ף דגושה והונחה יו"ד לִֽיקְּהַת־אֵם והוטלה תנועתה על הלמ"ד ומשפטו לְיִקְּהַת אם. ופירוש שניהם משמעת וקיבול המצוה. ופירוש וְלוֹ יִקְּהַת עַמִּֽים אליו ישמעון העמים לקבל עליהם מה שיצום. ופירוש ליקהת אם למשמעת אם, כלומר עין שהבוז למשמעת ולמה שתצוה עליו יקרוה ערבי נחל. ודמה רבי יונה המלה הזאה לערבי בזה הענין. 

יקע  
וְהוֹקַֽעֲנוּם לַֽי"י (שמואל ב' כא, ו), וַיֹּֽקִיעֻם בָּהָר לִפְנֵי י"י (שם כא, ט), וְהוֹקַע אוֹתָם לַֽי"י נֶגֶד הַשָּׁמֶשׁ (במדבר כה, ד), אֶת־עַצְמוֹת הַמּֽוּקָעִֽים (שמואל ב' כא, יג), ענין התליאה על העץ. ולא זכר רבי יהודה בזה השרש פֶּן־תֵּקַע נַפְשִׁי מִמֵּךְ (ירמיה ו, ח), וַתֵּקַע נַפְשָׁהּ מֵהֶֽם (יחזקאל כג, יז), וַתֵּקַע נַפְשִׁי מֵֽעָלֶיהָ (שם כג, יח), וַתֵּקַע כַּף־יֶרֶךְ יַֽעֲקֹב (בראשית לב, כו). ובאמרו כי לא מצא מזה השרש כי אם הפעל הכבד אשר נהפכה בו היו"ד לו"ו נחה נראה כי אינם בדעתו מזה השרש. ואולי דעתו שהם משרש קעע עם נָֽקְעָה נַפְשִׁי מֵעַל אֲחוֹתָֽהּ (יחזקאל כג, יח), אֲשֶׁר־נָֽקְעָה נַפְשֵׁךְ מֵהֶם (שם כג, כב), ויהיה נקעה בפלס וְרָֽחֲבָה וְנָֽסְבָה (שם מא, ז), וְנָֽבְקָה (ישעיה יט, נ). וגם יתכן להיות וַתֵּקַע כַּף־יֶרֶךְ יַֽעֲקֹב, פֶּן־תֵּקַע נַפְשִׁי מזה השרש, ונָֽקְעָה שרש אחר ושיהיה הנו"ן בו שרש ואף על פי שהם ענין אחד. וגם יתכן עוד להיות שרש כלם נָקַע ובא הנח במלת ותקע תמורת הדגש כמו שבא במלת וַיָּזֶד יַֽעֲקֹב נָזִיד (בראשית כה, כט), והם ענין הסרת הדבר ממקומו דיזלג"ר בלע"ז.

יקף  
כִּי הִקִּיפוּ יְמֵי הַמִּשְׁתֶּה (איוב א, ה), עֲדַת מְרֵעִים הִקִּיפוּנִי (תהלים כב, יז), כִּֽי־הִקִּיפָה הַזְּעָקָה (ישעיה טו, ח), הַקֵּיף אֶת־הָעִיר (יהושע ו, ג), בצרי וביו"ד, לֹא תַקִּפוּ פְּאַת רֹֽאשְׁכֶם (ויקרא יט, כז), אֹיְבַי בְּנֶפֶשׁ יַקִּיפוּ עָלָֽי (תהלים יז, ט), ענינם ענין סיבוב. ותרגום וַנָּסָב אֶת־הַר־שֵׂעִיר (דברים ב, א) וְאַקֵּפְנָא. ואמרו רבותינו ז"ל (מכות כ, ע"ב) לֹא תַקִּפוּ פְּאַת רֹֽאשְׁכֶם זה המשוה צדעיו לאחורי אזנו ולפחדתו. ואפשר שיהיה זה הפעל מפעלי הנו"ן.

יקץ  
וַיִּיקַץ יַֽעֲקֹב מִשְּׁנָתוֹ (בראשית כח, טז), וַיִּיקֶץ נֹחַ מִיֵּינוֹ (שם ט, כד). וְיִֽקְצוּ מְזַעְזְעֶיךָ (חבקוק ב, ז), היו"ד מעמדת בגעיא לחסרון היו"ד פ"א הפעל. ידוע. 

יקר  
זכר רבי יהודה מַה־יָּקָר חַסְדְּךָ אֱלֹהִים (תהלים לו, ח) פעל עבר. ואולי מצאו בספרו הקו"ף פתוחה. ומאשר מצאנוהו אנחנו בספרינו קמוץ כולו נכון להיות תאר השם. וְלִי מַה־יָּקְרוּ רֵעֶיךָ אֵל (שם קלט, יז), כלומר יקרו וגדלו מהשיגם, מֵֽאֲשֶׁר יָקַרְתָּ בְעֵינַי (ישעיה מג, ד), אֲשֶׁר יָקַרְתִּי מֵֽעֲלֵיהֶם (זכריה יא, יג), כלומר יקרתי בעצמי וסרתי מעליהם כי לא הייתי יקר בעיניהם. תִּֽיקַר־נָא נַפְשִׁי (מלכים ב' א, יג), וַיִּיקַר שְׁמוֹ מְאֹֽד (שמואל א' יח, ל), היו"ד בחירק. ובצרי וְיֵיקַר דָּמָם בְּעֵינָֽיו (תהלים עב, יד). והוא מָלֵא עם פ"א הפעל, וְיֵקַר פִּדְיוֹן נַפְשָׁם (שם מט, ט), פ"א הפעל נעלמת מהמכתב כמנהג . והפעל הכבד [הִפְעִיל] הֹקַר רַגְלְךָ (משלי כה, יז), אוֹקִיר אֱנוֹשׁ מִפָּז (ישעיה יג, יב). והתאר יָקָר מֵֽחָכְמָה מִכָּבוֹד (קהלת י, א), וְיָרֵחַ יָקָר הֹלֵֽךְ (איוב לא, כו). ובסמוך וְקַר [יְקַר] ־רוּחַ (משלי יז, כז). והקבוץ בְּנֵי צִיּוֹן הַיְקָרִים (איכה ד, ב). ולנקבה יְקָרָה הִיא מִפְּנִיִים [מִפְּנִינִים] (משלי ג, טו). ובסמוך פִּנַּת יִקְרַת (ישעיה כח, טז), רצונו לומר יקרת פנה מוסד. או יהיה סמוך על סמוך ושניהם סמוכים אל מוסד כמו נַֽהֲרֵי נַֽחֲלֵי דְּבַשׁ (איוב כ, יז). או יהיה יִקְרַת שם בלתי סמוך ואף על פי שהוא פתוח כמו עֶגְלַת שְׁלִשִׁיָּה (ישעיה טו, ה), אַֽל־תִּתְּנִי פוּגַת לָךְ (איכה ב, יח), והדומים להם. ומשקל אחר הֲבֵן יַקִּיר לִי אֶפְרַיִם (ירמיה לא, כ). והשם אֶדֶר הַיְקָר (זכריה יא, יג). יִתְּנוּ יְקָר לְבַעְלֵיהֶן (אסתר א, כ), קמוץ, ובסמוך פתוח כִּיקַר כָּרִים (תהלים לז, כ), פירוש במשובח שבכשבים, והוא החלב שהיה כלה על המזבח. וְאֶת־יְקָר תִּפְאֶרֶת גְּדוּלָּתוֹ (אסתר א, ד), כתב רבי יהודה שהוא פתוח, ורבי יונה כתב שהוא קמוץ. ואנחנו מצאנוהו במקצת הספרים המדוייקים קמוץ, ובמקצתם פתוח. ואפשר שהוא סמוך אף על פי שהוא קמוץ כמו כְּתָב שהוא קמוץ בין בסמוך בין במוכרת כמו וּבִכְתָב בֵּֽית־יִשְׂרָאֵל (יחזקאל יג, ט). או יהיה מוכרת וו"ו וְאֶת עומדת במקום שנים ומשפטו ואת יקר ותפארת גדולתו. וקיבוץ התאר בלשון נקבות אֲבָנִים יְקָרוֹת לְיַסֵּד הַבָּיִת (מלכים א' ה, לא), ופירושו כבדות. וכמו שמשתמשין בענין כבדות ובענין כבוד כך משתמשין ביקר בענין כבדות ובענין כבוד כי ענינם שוה. וקבוץ השם בלשון נקבות לֹֽא־יִהְיֶה אוֹר יְקָרוֹת יְקִפָּאֽוֹן [וְקִפָּאֽוֹן] (זכריה יד, ו), פירוש לֹֽא־יִהְיֶה אוֹר יְקָרוֹת שהוא אור הבהיר ולא אור קפאון שהוא אור עבות, אלא כך בינוני כמו שאמר לֹא־יוֹם וְלֹא־לָיְלָה (שם יד, ז) והוא משל על הישועה ועל הצרות שחהינה בתחלת הישועה. ויונתן תרגם לָא יְהֵי נְהוֹרָא אֱלָהֵן עֲדִי וּגְלִיד. בְּנוֹת מְלָכִים בִּיקְּרוֹתֶיךָ (תהלים מה, י), נבלעה פ"א הפעל בדגש הקו"ף ואף על פי שהיא כתובה. או הדגש לתפארת הקריאה כמו שכתבנו בחלק הדקדוק והונחה היו"ד והוטלה תנועתה בבי"ת השירות ומשפטו בְּיִקְּרוֹתֶיךָ. כך היא קריאה בן נפתלי וקריאת בן אשר הבי"ת בשוא והיו"ד בחירק כמשפטו. והוא תאר ופירושו בנכבדות שלך, כלומר בנשים הנכבדות שלך היו בהן בנות מלכים.

יקשׁ  
יָקֹשְׁתִּי לָךְ (ירמיה נ, כד), שָׁמְרֵנִי מִֽידֵי־פַח יָקְשׁוּ לִי (תהלים קמא, ט), נַפְשֵׁנוּ כְּצִפּוֹר נִמְלְטָה מִפַּח יוֹקְשִׁים הַפַּח (שם קכד, ז). והנפעל נוֹקַשְׁתָּ בְאִמְרֵי־פִיךָ (משלי ו, ב), וְנָפְלוּ וְנִשְׁבָּרוּ וְנֽוֹקְשׁוּ וְנִלְכָּֽדוּ (ישעיה ח, טו), פֶּן תִּוָּקֵשׁ בּוֹ (דברים ז, כה). והשם כִּֽי־מוֹקֵשׁ הוּא לָֽךְ (דברים ז, טז), בפלס מוֹעֵד, מוֹקֵד. והקבוץ בְּמֽוֹקְשִׁים יִנְקָב־אָֽף (איוב מ, כד), מֹקְשִׁים שָֽׁתוּ־לִי סֶֽלָה (תהלים קמ, ז). ובקבוץ הנקבות וּמֹקְשׁוֹת פֹּֽעֲלֵי אָֽוֶן (שם קמא, ט). והתאר לפח הלוכד פַּח יָקוֹשׁ עַל־כָּל־דְּרָכָיו (הושע ט, ח), בחלם, ובשרק וּכְצִפּוֹר מִיַּד יָקֽוּשׁ (משלי ו, ה), יָשׁוּר כְּשַׁךְ יְקוּשִׁים (ירמיה ה, כג), בפלס עָצוּם, עֲצוּמִים. והתאר לנלכד יֽוּקָשִׁים בְּנֵי הָֽאָדָם (קהלת ט, יב). וכבר פירשתי דקדוקו בשער הרביעי בטור הפעלים. [מכלול קפב, ע"ב: סח, ע"ב].

ירא  
וְלֹא יָרֵא אֱלֹהִֽים (דברים כה, יח), כִּֽי־יָֽרְאוּ הַֽמְיַלְּדֹת אֶת־הָֽאֱלֹהִים (שמות א, כא), לֹא צָחַקְתִּי כִּי יָרֵאָה (בראשית יח, טו), כִּי לֹא יָרֵאנוּ אֶת־י"י (הושע י, ג), לְמַעַן יְרָאתֶם אֶת־י"י אֱלֹהֵיכֶם (יהושע ד, כד), בקמץ הרי"ש ולית כוותיה. סָמוּךְ לִבּוֹ לֹא יִירָא (תהלים קיב, ח), וַיִּירָא וַיֹּאמַר (בראשית כח, יז), וָֽאִירָא כִּֽי־עֵירֹם אָנֹכִי וָאֵֽחָבֵֽא (שם ג, י), וַיִּֽירְאוּ מִגֶּשֶׁת אֵלָֽיו (שמות לד, ל), יִֽירְאוּ מֵי"י כָּל־הָאָרֶץ (תהלים לג, ח), וַתִּירֶאן ָ הַֽמְיַלְּדֹת אֶת־הָאֱלֹהִים (שמות א, יז), וַיֹּאסֶף שָׁאוּל לֵרֹא מִפְּנֵי דָוִד (שמואל א' יח, כט), לְיִרְאָה אֹתִי כָּל־הַיָּמִים (דברים ד, י), מִיִּרְאָתוֹ אֹתֽוֹ (שמואל ב' ג, יא), יְרָא אֶת־י"י בְּנִי וָמֶלֶךְ (משלי כד, כא), אַךְ יְראוּ אֶת־י"י (שמואל א' יב, כד), משפטו יִרְאוּ אלא שנחה בו האל"ף כדי שלא ידמה למלת יִרְאוּ מן רָאָה. תִּֽרְאוּ חֲתַת וַתִּירָֽאוּ (איוב ו, כא), שניהם כתובים ביו"ד ומזה השרש והענין. והתאר אַשְׁרֵי־אִישׁ יָרֵא אֶת־י"י (תהלים קיב, א). ובסמוך אַשְׁרֵי כָּל־יְרֵא י"י (שם קכח, א), יִרְאֵי י"י הַֽלְלוּהוּ (שם כב, כד), אִשָּׁה יִֽרְאַת־י"י (משלי לא, ל). והשם יֹבִילוּ שַׁי לַמּוֹרָֽא (תהלים עו, יב), לבית המקדש שהוא מקום המורא, וְאֶת־מֽוֹרָאוֹ לֹֽא־תִֽירְאוּ וְלֹא תַֽעֲרִֽיצוּ (ישעיה ח, יב), וּמוֹרַֽאֲכֶם וְחִתְּכֶם יִֽהְיֶה (בראשית ט, ב), שִׁיתָה י"י מוֹרָה לָהֶם (תהלים ט, כא), הה"א במקום האל"ף. או יהיה יֹבִילוּ שַׁי לַמּוֹרָֽא תאר לשם יתעלה.  וכן וְהוּא מוֹרַֽאֲכֶם (ישעיה ח, יג). והשם במשקל אחר יִרְאָה, וְיִרְאָה לָהֶם (יחזקאל א, יח), יִרְאַת י"י רֵאשִׁית דָּעַת (משלי א, ז), וּבַֽעֲבוּר תִּהְיֶה יִרְאָתוֹ (שמות כ, כ). והנפעל נוֹרָא מְאֹד (שופטים יג, ו), נוֹרָאוֹת בְּצֶדֶק תַּֽעֲנֵנוּ (תהלים סה, ו), לְמַעַן תִּוָּרֵֽא (שם קל, ד). ופירש הפסוק אדוני אבי זכרונו לברכה כי הקדוש ברוך הוא נתן ממשלה לעליונים לעשות חפצו בארץ, אבל הסליחה אינה עמהם כי אם עמו, למה? שלא יאמרו בני אדם בלבם אם אנחנו חוטאים יתפייסו לנו המלאכים וישאו עונינו בא להודיע כי אין בהם הסליחה, למען שיראו בני האדם את השם יתעלה למען כי עמו הסליחה לא עם אחר זולתו. והחכם רבי אברהם אבן עזרא ז"ל פירש שאם לא תסלח לא ייראוך החוטאים ויעשו חפצם בכל אות נפשם. וּמֵעַם נוָֹרא (ישעיה יח, ז), מֵאֶרֶץ נֽוֹרָאָֽה (ישעיה כא, א) פירש רבי יונה רחוק ורחוקה. ואין להוציאם מענינם אף על פי שמשמעות הכתוב מדבר על עם רחוק ועל ארץ רחוקה, כי לעולם יירא הארם הרחוקים ממנו שלא ידע מנהגם וגבורתם מהקרובים שידע מנהגם וגבורתם וידמה בעיניו על הרחוקים שהם גבורים וחזקים יותר. והפעל הכבד [פִּעֵל] כִּי יֵֽרְאֻנִי הָעָם (שמואל ב' יד, טו), על משקל גֵּֽרְשׁוּנִי פירושו הפחידוני. וכן אֲשֶׁר הָיוּ מְיָֽרְאִים אוֹתִֽי (נחמיה ו, יד), אִגְּרוֹת שָׁלַח טֽוֹבִיָּה לְיָֽרְאֵנִי (שם ו, יט), לְיָֽרְאָם וּלְבַֽהֲלָם (דברי הימים ב' לב, יח).

ירד  
יָרֹד יָרַדְנוּ בַּתְּחִלָּה (בראשית מג, כ), וְהַיּוֹם רַד מְאֹד (שופטים יט, יא), חסר הפ"א. וְאֵֽלְכָה וְיָרַדְתִּי עַל־הֶֽהָרִים (שופטים יא, לז), וַיַגִּדוּ לְדָוִד וַיֵּרֶד הַסֶּלַע (שמואל א' כג, כה), וְלֹֽא־יֵרֵד עִמָּנוּ בַּמִּלְחָמָה (שם א' כט, ד), אוֹ בַמִּלְחָמָה יֵרֵד וְנִסְפָּֽה (שם א' כו, י), כַּבְּהֵמָה בַּבִּקְעָה תֵרֵד (ישעיה סג, יד), וַיֵּֽרְדוּ אֲחֵי־יוֹסֵף עֲשָׂרָה (בראשית מב, ג), רְדוּ־שָׁמָּה וְשִׁבְרוּ־לָנוּ מִשָּׁם (שם מב, ב), מִיָּֽורְדִי־ [מִיָּֽרְדִי] בֽוֹר (תהלים ל, ד), נמשך בקמץ בטעם. עַד רֶדֶת חֹֽמֹתֶיךָ (דברים כח, נב), עַד רִדְתָּֽהּ (שם כ, כ), עֵינִי עֵינִי יֹרְדָה מַּיִם (איכה א, טז), פירוש יורדה במים. וכן וְתֵרַדְנָה עֵינֵינוּ דִּמְעָה (ירמיה ט, יז), תרדנה בדמעה. ויתכן לפרשו בלא חסרון בי"ת כי לרוב הזלת הדמעה שתרד מן העינים כנה הירידה לעינים. ועל דרך הזה וְהַגְּבָעוֹת תֵּלַכְנָה חָלָב (יואל ד, יח), יֵלְכוּ מָיִם (שם), כֻּלֹּה יְיֵלִיל יֹרֵד בַּבֶּֽכִי (ישעיה טו, ג). ויש מפרשים אותו מענין אָרִיד בְּשִׂיחִי (תהלים נה, ג). וכן וְיָרַדְתִּי עַל־הֶֽהָרִים (שופטים יט, יא). והפעל הכבד [הִפְעִיל] הוֹרַדְנוּ בְיָדֵנוּ (בראשית מג, כב), וְהֽוֹרַדְתֶּם אֶת־אָבִי הֵֽנָּה (שם מה, יג), וּבִנְסֹעַ הַמִּשְׁכָּן יוֹרִידוּ אֹתוֹ הַֽלְוִיִּם (במדבר א, נא), וַיּוֹרֶד כַּנְּהָרוֹת מָֽיִם (תהלים עח, טז), וַיּוֹרֶד רִירוֹ אֶל־זְקָנֽוֹ (שמואל א' כא, יד), נְהֵה עַל־הֲמוֹן מִצְרַיִם וְהֽוֹרִדֵהוּ (יחזקאל לב, יח), פירושו אחריו אֶל־אֶרֶץ תַּחְתִּיּוֹת (שם). ויש מפרשים אותו מענין אָרִיד בְּשִׂיחִי ואין לו טעם. והשם הֵם בְּמוֹרַד בֵּית־חוֹרֹן (יהושע י, יא), וַיַּכּוּם בַּמּוֹרָד (שם ז, ה). ויש לפרש מזה הֵמָּה הָיוּ בְּֽמֹרְדֵי־אוֹר (איוב כד, יג). והנני עתיד לפרשו בשרש מָרַד. ושלא נזכר פעלו ממנו [הָפְעַל] אַךְ אֶל־שְׁאוֹל תּוּרַד (ישעיה יד, טו), וְהוּרַד הַמִּשְׁכָּן (במדבר י, יז). ויש מפרשים אֵפוֹד יָרַד בְּיָדֽוֹ (שמואל א' כג, ו), כמו הוֹרִיד. וקשה הוא לפרש זה שיהיה פעל הקל מזה השרש יוצא כי לא מצאנוהו כי אם עומד. ויתכן לפרש כשירד אביתר באפוד בידו ירד. ויש לפרש כי אביתר כשברח ולקח עמו כליו ובגדיו היתה סבה מאת י"י שלקח האפוד בתוך כליו והוא לא הרגיש בדבר ולא ידע עד בואו אל דוד, לפיכך לא אמר הוֹרִידוֹ בדעתו רק יָרַד האפוד בידו בדרך מקרה והוא הנכון. ופירוש רבי יונה וְיָרַדְתִּי עַל־הֶֽהָרִים, ועליתי. וכן וְלֹֽא־יֵרֵד עִמָּנוּ בַּמִּלְחָמָה. ואין טעם לפירושו, כי העליה הפך הירידה היא. וכן לא ירד עמנו במלחמה אינו כי אם כמשמעו, כי דרך המלחמה להיות בעמק ולא בהר וכן המצא לעולם לשון ירידה במלחמה. ומה שאמר לא יעלה עמנו במלחמה כנגד המקום שעלו להלחם, כמו שאמר וּפְלִשְׁתִּים עָלוּ יִזְרְעֶֽאל (שם כט, יא). ופירוש וְיָרַדְתִּי עַל־הֶֽהָרִים, וירדתי מהמצפה ללכת על ההרים, כי בית יפתח במצפה היה והמצפה היתה גבוהה על ההרים ואמרה בתו ארד מהמצפה ואלכה לי אל ההרים ואפרד מבני אדם ואתבודד שם ואבכה על בתולי. וכן וירד הסלע, נראה שהיה עמק בין הערבה שהיה שם דוד ובין הסלע. ואמר וַיֵּרֶד ירד העמק לעלות הסלע. מַֽעֲשֵׂה מוֹרָֽד (מלכים א' ז, כט), ענין רקוע והוא קרוב לענין ירידה. ויונתן תרגם עוֹבַד כִּבּוּשׁ כמו שתרגם אנקלוס עַד רֶדֶת חֹמֹתֶיךָ, עַד רִדְתָּֽהּ. והכל נכנס תחת ענין אחד. ואפשר שיהיה מַֽעֲשֵׂה מוֹרָֽד משרש רָדַד על משקל מוּסַךְ הַשַׁבָּת (מלכים ב' טז, יח), ואף על פי שזה חולם וזה שרק, ואז יהיה דבק אל ענינו היטב מן וַיָּרֶד עַל־הַכְּרוּבִים (מלכים א' ו, לב), ותרגום וַֽיְרַקְּעוּ (שמות לט, ג) וְרַדִּידוּ.

ירה  
יָרָה בַיָּם (שמות טו, ד), הַמַּצֵּבָה אֲשֶׁר יָרִיתִי בֵּינִי וּבֵינֶֽךָ (בראשית לא, נא), וְיָרִיתִי לָכֶם גּוֹרָל פֹּה לִפְנֵי י"י (יהושע יח, ו), וַיֹּרוּ הַיֹּרִים     , לִירוֹת בְּמוֹ־אֹפֶל (תהלים יא, ב). ובא באל"ף תמורת הה"א למ"ד הפעל לִירוֹא בַּֽחִצִּים וּבָֽאֲבָנִים גְּדֹלוֹת (דברי הימים ב' כו, טו). וַנִּירָם אָבַד חֶשְׁבּוֹן (במדבר כא, לא), פירושו נירה אותם ונלחם עמם עד שאבד חשבון. והנפעל אֽוֹ־יָרֹה יִיָּרֶה (שמות יט, יג). ופעל הכבד [הִפְעִיל] וַיֹּראוּ [וַיֹּרוּ] הַמּוֹרִאים [הַמּוֹרִים] אֶל־עֲבָדֶךָ (שמואל ב' יא, כד), כתוב באל"ף נחה במקום למ"ד הפעל, וַיִּמְצָאֻהוּ הַמּוֹרִים אֲנָשִׁים בַּקָּשֶׁת (שמואל א' לא, ג), הֹרַנִי לַחֹמֶר וָֽאֶתְמַשֵּׁל כֶּֽעָפָר וָאֵֽפֶר (איוב ל, יט), אוֹרֶה אֶתְכֶם בְּיַד־אֵל (שם כז, יא), וַיֹּרֵם אֱלֹהִים (תהלים סד, ח), כלם ענין השלכה. ומענין זה פירש אדוני אבי ז"ל מִי כָמֹהוּ מוֹרֶֽה (איוב לו, כב), פירושו משליך ומוריד לארץ כענין שאמר מי הוא יַשְׂגִּיב בְּכֹחוֹ (שם). וענין אחר אֲשֶׁר הוֹרָהוּ יְהֽוֹיָדָע הַכֹּהֵֽן (מלכים ב' יב, ג), וַיֹּרֵנִי וַיֹּאמֶר לִי (משלי ד, ד), הוֹרוּנִי וַֽאֲנִי אַֽחֲרִישׁ (איוב ו, כד), וְֽלֹא־שָׁמַעְתִּי בְּקוֹל מוֹרָי (משלי ה, יג), אֱלֹהָיו יוֹרֶֽנּוּ (ישעיה כח, כו), וּלְהוֹרֹת נָתַן בְּלִבּוֹ (שמות לה, לד). כלם ענין למוד. ואפשר להיות מזה מִגִּבְעַת הַמּוֹרֶה בָּעֵֽמֶק (שופטים ז, א). או יהיה שם מקום. ואם יהיה מזה הענין פירושו בגבעה היה צופה שהיה מורה ליושבים בעמק בבא חיל עליהם. וכן תרגום יונתן מִגִבְעֲתָא דְמִסְתַּכְיָא. ואמר רבי יהודה ולא ימנע להיות מעיקר זה הֹרוֹ וְהֹגוֹ מִלֵּב דִּבְרֵי־שָֽׁקֶר (ישעיה נט, יג). וכבר כתבתיו בשרש הָרָה והוא הנכון. ושם כתבתי גם כן, כי אדוני אבי ז"ל כתבו מזה השרש והענין. והשם מענין זה שהוא למוד התורה והמצוה תּוֹרַת י"י תְּמִימָה (תהלים יט, ח), אֶת־הַֽחֻקִּים וְאֶת־הַתּוֹרֹת (שמות יח, כ), וַיִּשְׁמֹר מִשְׁמַרְתִּי מִצְוֹתַי חֻקּוֹתַי וְתֽוֹרֹתָֽי (בראשית כו, ה). ויתכן להיות מזה וְזֹאת תּוֹרַת הָֽאָדָם (שמואל ב' ז, יט). ועוד נכתבנו בשרש תּוֹר. וְהַתּוֹרָה היא תכונת המצוה היאך תעשה, וְהַמִּשְׁפָּט הוא דין האדם בין איש לחבירו, וְהַחֹק הוא הדבר הנגזר על האדם לעשותו במצוה או במנהג, וְהַמְּשְׁמֶרֶת היא לשמור שלא לעבור על המצוה ולעשות גדר על המצוה ואף על פי שכל אחד ענין בפני עצמו יבא האחד במקום חבירו במקומות כמו שיתבאר בענין כל אחד מהם בשרשו. וענין אחר יוֹרֶה וּמַלְקוֹשׁ (דברים יא, יד). ובאל"ף תחת ה"א וּמַרְוֶה גם הוא יוֹרֶא (משקלי יא, כה), ופירושו המרוה העניים גם הוא יקרא יורה כמטר המרוה את הארץ. ומשקל אחר אֶת־הַמּוֹרֶה לִצְדָקָה (יואל ב, כג), מוֹרֶה וּמַלְקוֹשׁ בָּֽרִאשֽׁוֹן (שם), וְלֹֽא־יִכָּנֵף עוֹד מוֹרֶיךָ (ישעיה ל, כ), וְהָיוּ עֵינֶיךָ רֹאוֹת אֶת־מוֹרֶֽיךָ (שם), ענינם מטר. ואפשר שיהיה יו"ד מוריך לקבוץ כי שניהם מלאים ביו"ד. או יהיה יו"ד למ"ד הפעל תמורת ה"א ופירוש וְלֹֽא־יִכָּנֵף עוֹד מוֹרֶיךָ לא יאסף עוד מטרך לפי שהיו בעת בצורה כמו שאומר וְנָתַן לָכֶם י"י לֶחֶם צָר וּמַיִם לָחַץ (שם), בשר אותם על הַשֹּבַע ואמר לא יאסף ולא יעצר עוד מטרך והיו עיניך רואות את מטרך, כלומר בעיניך תראה שיהיה זה בקרוב. ויש מפרשים מוריך מענין השני ענין הוראה כלומר המורים אותך בדרך ישרה לא ירחקו שיהיו בכנף הארץ והם חזקיהו ושריו. ואדוני אבי ז"ל כתב אֱלֹהָיו יוֹרֶֽנּוּ מענין השלישי ימטירנו. 

ירח  
עָשָׂה יָרֵחַ לְמֽוֹעֲדִים (תהלים קד, יט), וְיָרֵחַ לֹֽא־יַגִּיהַ אוֹרֽוֹ (ישעיה יג, י), וירח לא יאיר אורו. וִֽירֵחֵךְ לֹא יֵֽאָסֵף (שם ס, כ), היא הלבנה. ולפי שהלבנה מתחדשת בכל חדש נקרא החדש יֶרַח. בְּיֶרַח הָאֵֽתָנִים (מלכים א' ח, ב), בסגול, מִֽי־יִתְּנֵנִי כְיַרְחֵי־קֶדֶם (איוב כט, ב). ולפי שהירח מתחדש פעמים רבות קראו בלשון רבים ואף על פי שאינו אלא אחד ואמר גֶּרֶשׁ יְרָחִֽים (דברים לג, יד), פירוש כי הירח יבשל הפירות.

ירט  
יָרַט הַדֶּרֶךְ לְנֶגְדִּֽי (במדבר כב, לב), פירושו שטה. ופירוש הפסוק כן אמר המלאך הנה אנכי יצאתי לשטן, כי אמרתי האיש הזה ירט הדרך ובלבו לקלל ואינו הוליך דרך ישרה. ומלת לנגדי לפני. כן פירשו אדוני אבי ז"ל. וכן וְעַל־יְדֵי רְשָׁעִים יִרְטֵֽנִי (איוב טז, יא), ולולי הרי"ש היה נדגש כמו יתנני. ויש אומרים כי שרש ירטני רטה.

ירך  
יָרֵךְ וְכָתֵף (יחזקאל כד, ד), אֲשֶׁר עַל־כַּף הַיָּרֵךְ (בראשית לב, לב). ובסמוך יֶרֶךְ יַֽעֲקֹב (שם), בשש נקודות. תַּחַת יְרֵכִֽי (שם כד, ב) מִמָּתְנַיִם וְעַד־יְרֵכַיִם (שמות כה, מב), ידוע. ומזה הענין יְרֵכָהּ וְקָנָהּ (שם לז, יז), שהוא רגיל המנורה. יֶרֶךְ הַמִּזְבֵּחַ (ויקרא א, יא), פאת המזבח. ובתי"ו הנקבה וְיַרְכָתוֹ עַל־צִידֹֽן (בראשית מט, יג), כלומר פאת ארצו יהיה צידון. וּלְיַרְכְּתֵי הַמִּשְׁכָּן יָמָּה (שמות כו, כג), יַרְכְּתֵי צָפוֹן (תהלים מח, ג), יַרְכְּתֵי לְבָנוֹן (מלכים ב' יט, כג), לַיַּרְכָתַיִם יָֽמָּה (שמות כו, כז), נתחבר להם סימן הזכרים והנקבות וענינם פאות. 

ירע  
נַפְשׁוֹ יָרְעָה לּֽוֹ (ישעיה טו, ד), וְלֹֽא־יֵרַע לְבָֽבְךָ בְּתִתְּךָ לוֹ (דברים טו, י), וַיֵּרַע בְּעֵינֵי י"י אֲשֶׁר עָשָׂה (בראשית לח, י), וַיֵּרַע לְמֹשֶׁה בַּֽעֲבוּרָֽם (תהלים קו, לב), מַדּוּעַ לֹא־יֵֽרְעוּ פָנַי (נחמיה ב, ג), תֵּרַע עֵינוֹ בְאָחִיו (דברים כח, נד), עַתָּה יֵרַע לָנוּ שֶׁבַע בֶּן־בִּכְרִי (שמואל א' כ, ו), פירוש ירע לנו דבר שבע בן בכרי והוא מלעיל. וכן יֵרַע שָׂרִיד בְּאָהֳלֽוֹ (איוב כ, כו), כלם ענין רע ויָרַע ורוּעַ בענין אחד. ורבי יהודה לא הביא בזה השרש כי אם נַפְשׁוֹ יָרְעָה לּֽוֹ. ודעתו באלו להיותם משרש רוע בדרך זרות. והנכון לשומם בזה השרש עם ונַפְשׁוֹ יָרְעָה לּֽוֹ וכלם ענין אחד. ויש לפרש נַפְשׁוֹ יָרְעָה לּֽוֹ ענין תרועה פירוש יריע בעבורו כמו שאמר חֲלֻצֵי מוֹאָב יָרִיעוּ (ישעיה טו, ד), נוֹטֶה שָׁמַיִם כַּיְרִיעָֽה (תהלים קד, ב), יְרִיעֹת עִזִּים (שמות כו, ז), ידוע.

ירק  
יָרֹק יָרַק בְּפָנֶיהָ (במדבר יב, יד), וְיָֽרְקָה בְּפָנָיו (דברים כה, ט), ידוע. אבל וּמִפָּנַי לֹא־חָשְׂכוּ רֹֽק (איוב ל, י), עַד־בִּלְעִי רֻקִּֽי (שם ו, יט), וְכִֽי־יָרֹק הַזָּב (ויקרא טו, ח), משרש רָקַק ואם הם ענין אחד. וענין אחר כָּל־יֶרֶק עֵשֶׂב (בראשית א, ל), בשש נקודות, כָּל־יֶרֶק בָּעֵץ (שמות י, טו). ומשקל אחר וִירַק דֶּשֶׁא (ישעיה לז, כז). והתאר וְאַחַר כָּל־יָרוֹק יִדְרֽוֹשׁ (איוב לט, ח), רוצה לומר כל עשב ירק. לְגַן־יָֽרָק (מלכים א' כא, ב), כְּגַן הַיָּרָֽק (דברים יא, י), אֲרֻחַת יָֽרָק (משלי טו, יז), הוא תאר לעשב שהוא מאכל אדם. וכן קראו רבותינו ז"ל לעשב שהוא מאכל אדם ירק, והקבוץ ירקות. ובהכפל העי"ן והלמ"ד לרוב הירוק יְרַקְרַק אוֹ אֲדַמְדָּם (ויקרא יג, מט), יְרַקְרַקֹּת אוֹ אֲדַמְדַּמֹּת (שם יד, לז). ופירוש בִּֽירַקְרַק חָרֽוּץ (תהלים  סח, יד), כי יש זהב שנומה מעט גוונו לגוון הירק. או ירקרק שם לגוון המכורכם. ושם במשקל אחר וְנֶֽהֶפְכוּ כָל־פָּנִים לְיֵֽרָקֽוֹן (ירמיה ל, ו). והוא כי בהבהל האדם ובבא אליו הצרה פתאום ישובו פניו ירוקות. 

ירשׁ  
וְיָרַשׁ יִשְׂרָאֵל אֶת־יֹֽרְשָׁיו (ירמיה מט, ב), וְיָרַשְׁנוּ אֹתָהּ (במדבר יג, ל). וִֽירִשְׁתֶּם אֹתָהּ וִֽישַׁבְתֶּם־בָּֽהּ (דברים יא, לא), וִֽירֵשׁוּהָ בְחִירַי (ישעיה סה, ט), לגזרת פָּעֵל בצרי. וכן וִֽירֵשׁוּהָ קָאַת וְקִפּוֹד (שם לד, יא). כִּי הַגּוֹיִם הָאֵלֶּה אֲשֶׁר אַתָּה יוֹרֵשׁ אוֹתָם (דברים יח, יד), בַּמָּה אֵדַע כִּי אִֽירָשֶֽׁנָּה (בראשית טו, ח), כִּי לֹא יִירַשׁ בֶּן־הָֽאָמָה הַזֹּאת (שם כא, י), אֲשֶׁר יֵצֵא מִמֵּעֶיךָ הוּא יִֽירָשֶֽׁךָ (שם טו, ד), כְּמוֹשׁ אֱלֹהֶיךָ אוֹתוֹ תִירָשׁ (שופטים יא, כד), וַיִּֽרְשׁוּ אוֹתָהּ וַיֵּשְׁבוּ בָהּ (יהושע יט, מז), וּבְנֵי עֵשָׂו יִֽירָשׁוּם (דברים ב, יב), כלומר לקחו ירושתם. ואין צורך להוציאם מענין ירושה, כאשר כתב רבי יונה שפירשם בענין השלוח. וכן נִשְֽׁאֲרָה הַרְבֵּֽה־מְאֹד לְרִשְׁתָּֽהּ (יהושע יג, א). והציווו השׁלם יָם וְדָרוֹם יְרָֽשָׁה (דברים לג, כג), ובחסרון היו"ד הָחֵל רָשׁ (שם ב, כד), ובצרי עֲלֵה רֵשׁ (שם א, כא), קוּם רֵשׁ אֶת־כֶּרֶם נָבוֹת (מלכים א' כא, טו), בֹּאוּ וּרְשׁוּ אֶת־הָאָרֶץ (דברים א, ח). הַלְיָרְשֵׁנוּ קְרָאתֶם לָנוּ (שופטים יד, טו), היו"ד מעמדה בגעיא במקצה הספרים. ופירושו וכי קראתם לנו לירש ממונינו ואם לא בעבור מה קראתם לנו, כי כן נראה כי לקחה ממונינו קראתם לנו. והתאר וְהָיָה אֱדוֹם יְרֵשָׁה וְהָיָה יְרֵשָׁה שֵׂעִיר אֹֽיְבָיו (במדבר כד, יח), פירוש יהיה ירושה שעיר לאויביו. והשם כִּֽי־יְרֻשָּׁה לְעֵשָׂו (דברים ב, ה), נָתַתָּ יְרֻשַּׁת יִרְאֵי שְׁמֶֽךָ (תהלים סא, ו), פירוש נחה לי שאגור באהלך שהוא ירושה יראי שמך. והפעל הכבד [הִפְעִיל] וְהֽוֹרַשְׁתֶּם לִבְנֵיכֶם (עזרא ט, יב), אֵת אֲשֶׁר יוֹרִֽיֹֽשְׁךָ כְּמוֹשׁ אֱלֹהֶיךָ (שופטים יא, כד), וְתֽוֹרִישֵׁנִי עֲוֹנוֹת נְעוּרָֽי (איוב יג, כו), וְזַרְעוֹ יֽוֹרִשֶֽׁנָּה (במדבר יד, כד), פירוש ולזרעו יורישנה. והשם לְמוֹרַשׁ קִפֹּד (ישעיה יד, כג), אֵת מוֹרָֽשֵׁיהֶֽם (עבדיה א, יז). מֽוֹרָשֵׁי לְבָבִֽי (איוב יז, יא), סעיפי לבבי, כלומר מה שמוריש הלב ומנחיל כאילו הסעיפים ומחשבות הלב נחלה בהיותם מוכנים לאדם ומזומנים. ועם ה"א הנקבה מֽוֹרָשָׁה קְהִלַּת יַֽעֲקֹֽב (דברים לג, ד), לָנוּ הִיא נִתְּנָה הָאָרֶץ לְמוֹרָשָֽׁה (יחזקאל יא, טו), כולם ענין אחד ענין ירושה, יש מהם ירושה הבן מהאב ויש מהם לקיחת הדבר מיד אחר רצוני לומר שלוקח ירושתו ומה שהיה בחזקתו, כמו שהבן לוקח נכסי אביו. ובענין הגירוש והשילוח י"י אֱלֹהֶיךָ מוֹרִישׁ אוֹתָם מִפָּנֶֽיךָ (דברים יח, יב), וְאֵת כָּל־אֲשֶׁר הוֹרִישׁ י"י אֱלֹהֵינוּ מִפָּנֵינוּ (שופטים יא, כד), הִנֵּה י"י יֽוֹרִשֶׁנָּה וְהִכָּה בַיָּם חֵילָהּ (זכריה ט, ד), אַכֶּנּוּ בַדֶּבֶר וְאֽוֹרִשֶׁנּוּ (במדבר יד, יב), וְאִם־לֹא תוֹרִישׁוּ אֶת־יֹֽשְׁבֵי הָאָרֶץ מִפְּנֵיכֶם (שם לג, נה), וְהֽוֹרַשְׁתֶּם אֶת־הָעִיר (יהושע ח, ז), פירוש את יושבי העיר. מִבִּטְנוֹ יֹֽרִשֶׁנּוּ אֵֽל (איוב כ, טו). ומן הקל בזה הענין לָרֶשֶׁת אוֹתָם מִפָּנֶיךָ (דברים יב, כט). והכלל כל שהוא קשור עם מ"ם היא לשון גירוש ושילוח. ויתכן לפרש לָרֶשֶׁת אוֹתָם מִפָּנֶיךָ לשון ירושה ויהיה מפניך דבוק עם כִּי יַכְרִית (שם), לא עם לרשת. ויהיה אם כן כל בנין הקל בענין ירושה לא יהיה אחד מהם לשון גירוש ושילוח. והפעל הדגוש [פִּעֵל] בזה הענין יְיָרֵשׁ הַצְּלָצַֽל (שם כה, מב). וענין אחר קרוב לזה י"י מוֹרִישׁ וּמַֽעֲשִׁיר (שמואל א' ב, ז), תּֽוֹרִישֵׁמוֹ יָדִֽי (שמות טו, י), או יהיה תורישמו מענין הגירוש. והנפעל פֶּן־תִּוָּרֵשׁ (בראשית מה, יא), וּפֶֽן־אִוָּרֵשׁ וְגָנַבְתִּי (משלי ל, ט), ענין הרשות והמסכנות. ומענין זה תרגום יונתן הַלְיָרְשֵׁנוּ קְרָאתֶם לָנוּ (שופטים יד, טו) הַלְמַסְכְּנוּתָנָא קְרֵיתוּן יָתָנָא. ומזה העיקר שם אשר איננו מן הענינים האלה וְהַתִּירוֹשׁ וְהַיִּצְהָר (יואל ב, יט), כַּֽאֲשֶׁר יִמָּצֵא הַתִּירוֹשׁ בָּֽאֶשְׁכּוֹל (ישעיה סה, ח), בפלס תִּינוֹק מן יָנַק אלא שתינוק תאר וזה שם. והוא היין החדש.

ישׁשׁ  
זָקֵן וְיָשֵׁשׁ (דברי הימים ב' לו, יז), בצרי. ובחירק גַּם־שָׂב גַּם־יָשִׁישׁ בָּנוּ (איוב טו, י), בִּֽישִׁישִׁים חָכְמָה (שם יב, יב). הם הזקנים רבי הימים, כי הישיש רב ימים מהזקן ומהשב. ונכון הוא להיותם מענין יֵשׁ, ויָשָׁה ויְשַׁשׁ בענין אחד. ונקרא הזקן ישיש לפי שעמד הישות בו ימים רבים.

ישׁב  
אַבְרָם יָשַׁב בְּאֶֽרֶץ־כְּנָעַן (בראשית יג, יב), וְיָֽשַׁבְתָּ בְאֶֽרֶץ־גּשֶׁן (שם מה, י), וְעֵלִי הַכֹּהֵן ישֵׁב עַל־הַכִּסֵּא (שמואל א' א, ט), יָשֹֽׁב־אֵשֵׁב עִם־הַמֶּלֶךְ (שם א' כ, ה), וַיֵּשֶׁב הַמֶּלֶךְ עֶל [אֶל] ־הַלֶּחֶם לֶאֱכֽוֹל (שם א' כ, כד), יֵשְׁבוּ לְכִסֵּא־לָֽךְ (תהלים קלב, יב), וַיֵּשֶׁב תַּחַת הָֽאֵלָה (שופטים ו, יא), אַשְׁרֵי יוֹשְׁבֵי בֵיתֶךָ (תהלים פד, ה), אָֽנֹכִי אֵשֵׁב עַד שׁוּבֶֽךָ (שופטים ו, יח), כלומר אתעכב. וַתֵּֽשְׁבוּ בְקָדֵשׁ יָמִים (דברם א, מו), נתעכבתם. וּשְׁבוּ אֶל־הָאֲדָמָה אֲשֶׁר־נָתַתִּי לָכֶם (ירמיה לה, טו), בַּסֻּכֹּת תֵּֽשְׁבוּ (ויקרא כג, מב), לֹֽא־תֵשֵׁב לָנֶצַח (ישעיה יג, כ), לְמַעַן לֹא תֵשֵׁבִי (יחזקאל כו, כ), הַיּשְׁבִי בַּשָּׁמָֽיִם (תהלים קכג, א), וְאַתָּה קָדוֹשׁ יוֹשֵׁב תְּהִלּוֹת יִשְׂרָאֵֽל (שם כב, ד), פירוש וְאַתָּה שאתה קָדוֹשׁ יוֹשֵׁב לעולם אתה תְּהִלּוֹת יִשְׂרָאֵֽל. אִם־שׁוֹב תֵּֽשְׁבוּ (ירמיה מב, י), אמר רבי יהודה כי נהפך פ"א הפעל לעי"ן במלת שוב. והנכון שהו"ו בשוב הוא ו"ו המשך ופ"א הפעל נגרעה כדרך חביריו נחי הפ"א. שְׁבוּ נָא בָזֶה (במדבר כב, יט), קוּם עֲלֵה בֵית־אֵל וְשֶׁב־שָׁם (בראשית לה, א), כָּבוֹד לָאִישׁ שֶׁבֶת מֵרִיב (משלי כ, ג). ועוד נזכרנו בשרש שָׁבַת. וַתַּגִּישׁוּן שֶׁבֶת חָמָֽס (עמוס ו, ד), פירוש כי הם מנדים ומרחיקים יום רע בדבריהם ובמחשבוחם שלא יבא עליהם ומגישים ישיבת החמס. לָכֵן קָרָאתִי לָזֹאת רַהַב הֵם שָֽׁבֶת (ישעיה ל, ז), פירוש לפי שישראל הולכים למצרים ושואלים עזר ממצרים ללא יועילו למו לכן קראתי לזאת ירושלם רהב הם שבת, כלומר חזקים יהיו היושבים בה ויבטחו בשם ולא ילכו לבקש עזר, כי הישיבה יותר חוזק ותוקף להם מההליכה. זֶה שִׁבְתָּהּ הַבַּיִת מְעָֽט (רות ב, ז), זה שִׁבְתְּךָ בְּתוֹךְ מִרְמָה (ירמיה ט, ו). ויש לפרש מזה שָׂרוֹף יִשָּֽׂרְפוּ בַּשָּֽׁבֶת (שמואל ב' כג, ז), כלומר במקום שבתם והיותם שם ישרפו. וכתב אדוני אבי ז"ל מזה השרש בְּשִֽׁיבָתוֹ בְמַֽחֲנַיִם (שם ב' יט, לג). וחוא חסר פ"א הפעל ומשפטו בִּיְשִֽׁיבָתוֹ. והנפעל כֶּעָרִים אֲשֶׁר לֹֽא־נוֹשָׁבוּ (יחזקאל כו, יט), אֶל־אֶרֶץ נוֹשָׁבֶת (שמות טז, לה). וכבר ביארתי ענינו בשאר הפעלים בטור השני. נוֹשֶׁבֶת מִיַּמִּים (יחזקאל כו, יז), יש מפרשים כמו בימים ובתרגום יונתן דַהֲוֵית יָתְבָא בְּגוֹ יַמַיָא. ויתכן לפרשו כמשמעו, לפי שישובה היה מסתורת הים ודרך הים היה בא אליה כל הטוב כמו שכתב בפרשה האחרת. והפעל הכבד [הִפְעִיל] וְהֹשִׁיבוּ אֶת־נָבוֹת בְּרֹאשׁ הָעָֽם (מלכים א' כא, ט), הַֽהֹשִׁיבוּ נָשִׁים נָכְרִיּוֹת (עזרא י, יז), פירוש אשר הושיבו. מוֹשִׁיב יְחִידִים בַּיְתָה (תהלים סח, ז), וַיֹּֽשִׁיבֵם לָנֶצַח (איוב לו, ז), מֽוֹשִׁיבִי עֲקֶרֶת הַבַּיִת (תהלים קיג, ט), הוֹשֵׁ֥ב אֶת־אָבִ֖יךָ וְאֶת־אַחֶ֑יךָ (בראשית מז, ו), ומילה מורכבת מן ישב ושוב וְהֽוֹשְׁבוֹתִים כִּי רִֽחַמְתִּים (זכריה י, ו). ושלא נזכר פעלו ממנו [הָפְעַל] וְהֽוּשַׁבְתֶּם לְבַדְּכֶם בְּקֶרֶב הָאָֽרֶץ (ישעיה ה, ח), אם יָשׁוֹב יְשִׁבֵנִי (שמואל ב' טו, ח), ישוב מקור מזה השרש רוצה לומר אם ישיבני לירושלם לישיבה שאשב שם ועברתי את י"י. הָאֹמֵר לִירוּשָׁלַם תּוּשָׁב (ישעיה מד, כו). והשם הִנֵּה־נָא מוֹשַׁב הָעִיר טוֹב (מלכים ב' ב, יט), פתח לפי שהוא סמוך, וכן בֵּית־מוֹשַׁב עִיר חוֹמָה (ויקרא כה, כט), כלומר שימכור בית בתוך עיר שיש לה חומה. עַל־מֽוֹשָׁבוֹ (שמואל א' כ, כה). והקבוץ וּבְכֹל מֽוֹשְׁבֵי הָאָֽרֶץ (יחזקאל לד, יג). והקבוץ בלשון נקבות מוֹשָׁבוֹת. בְּכֹל מֽוֹשְׁבוֹתֵיכֶם (ויקרא ג, ו). וכתב רבי יונה וְכֹל מוֹשַׁב בֵּֽית־צִיבָא עֲבָדִים (שמואל ב' ט, יב), תאר, רוצה לומר כל היושבים והשוכנים בבית ציבא. והתאר למי שארך זמן ישׁיבהוּ במקום כְּשָׂכִיר כְּתוֹשָׁב (ויקרא כה, מ), קמוץ, תּוֹשַׁב כֹּהֵן (שם כב, י), בפתח, כי הוא סמוך. ופירוש תּוֹשָׁב זה קנוי קנין עולם והוא הנרצע. שָֹכִיר זה קנוי קנין שנים והוא היוצא בשש. וחושב ושכיר האמורם בפסח הם גוים וערלים לא מולים. וכבד אחר [פִּעֵל] וְיִשְּׁבוּ טִירֽוֹתֵיהֶם בָּךְ (יחזקאל כה, ד). ענינם ידוע, מהם ענין הישיבה ממש, ומהם ענין עכבה, ואף על, פי שהוא עומד על רגליו כמו אַשְׁרֵי יוֹשְׁבֵי בֵיתֶךָ (תהלים פד, ה), וַיֵּשֶׁב תַּחַת הָֽאֵלָה (שופטים ו, יא), והדומים להם, ומהם ענין אריכות היות האדם במקום שיהיה שם, ומהם ענין העמדה והקיום.

ישׁה  
לְהַנְחִיל אֹֽהֲבַי יֵשׁ (משלי ה, כא), יֵשׁ דֶּרֶךְ יָשָׁר לִפְנֵי־אִישׁ (שם יד, יב), יֵשׁ מְפַזֵּר וְנוֹסָף עוֹד (שם יא, כד), וְיֵשׁ אֲשֶׁר יִהְיֶה הֶֽעָנָן (במדבר ט, כ), הֲיֵשׁ אֶת־לְבָֽבְךָ יָשָׁר כַּֽאֲשֶׁר לְבָבִי עִם־לְבָבֶךָ וַיֹּאמֶר יְהוֹנָדָב יֵשׁ (מלכים ב' י, טו), אִם־יֶשְׁכֶם עֹשִׂים (בראשית כד, מט) אִם־יֶשְׁךָ־נָּא מַצְלִיחַ דַּרְכִּי (שם כד, מב), כִּי אֶת־אֲשֶׁר יֶשְׁנוֹ פֹּה (דברים כט, יד), כלם ענין דבר הנמצא. ומזה נקראת התורה והחכמה ומעשה הטוב והישר תושיה הִגְדִּיל תּֽוּשִׁיָּֽה (ישעיה כח, כט), וִצְפֹּן [יִצְפֹּן] לַיְשָׁרִים תּֽוּשִׁיָּה (משלי ב, ז). והיו"ד למ"ד הפעל לפי שהיא נמצאת לעולם, כי כל הַיֵּשִׁים יחסרו ויחזרו לאין, והתורה והחכמה תעמד בישותה כל ימי עד. וְֽלֹא־תַֽעֲשֶׂינָה יְדֵיהֶם תּשִׁיָּֽה (איוב ה, יב), פירוש כל יש וכל דבר שחשבו לעשות.

ישׁח  
וְיֶשְֽׁחֲךָ בְּקִרְבֶּךָ (מיכה ו, יד), שם בפלס וְיֶשְֽׁעֲךָ תִּתֶּן־לָֽנוּ (תהלים פה, ח), וענינו והכנעתך. ויונתן תרגם וִיהֵי לָךְ לִמְרַע בִמְעָךְ. והפעל ממנו שְׁחִי וְנַֽעֲבֹרָה (ישעיה נא, כג), ענינו הכנעי. ויש אומרים כי שרש אלו שָׁחָה וישחך פעל ולא שם ומשפטו וְיִשְׁחֲךָ בפלס וְיִפְרְךָ. ויתכן להיות מהשרש הזה והענין הזה שַׁחַת, עַד יִכָּרֶה לָרָשָׁע שָֽׁחַת (תהלים צד, יג), בְּשַׁחְתָּם נִתְפַּשׂ (יחזקאל יט, ד). ועוד נפרשנו בשרש שוח ובשרש שחת. 

ישׁט  
מֵֽאֲשֶׁר יֽוֹשִׁיט־לוֹ הַמֶּלֶךְ (אסתר ד, יא), וַיּוֹשֶׁט הַמֶּלֶךְ לְאֶסְתֵּר (שם ה, ב). ותרגום וַיִּשְׁלַח יָדוֹ וַיִּקָּחֶהָ (שופטים טו, טו), וְאוֹשִׁיט יְדֵיהּ וְנַסְבָהּ. 

ישׁם  
וְהָֽאֲדָמָה לֹא תֵשָֽׁם (בראשית מו, יט), וַתֵּשַׁם אֶרֶץ (יחזקאל יט, ז), לְמַעַן תֵּשַׁם אַרְצָהּ (שם יב, יט), וְהַבָּמוֹת תִּישָׁמְנָה (שם ו, ו). והשם הַנִּשְׁקָף עַל־פְּנֵי הַיְשִׁימֹֽן (במדבר כג, כה), יְלֵל יְשִׁמֹן (דברים לב, י), תָּעוּ בַמִּדְבָּר בִּישִׁימוֹן דָּרֶךְ (תהלים קז, ד). ואפשר שיהיה מזה השרש וַנַּשִּׁים עַד־נֹפַח (במדבר כא, לא), אִם־לֹא יַשִּׁים עֲלֵיהֶם נְוֵהֶֽם (ירמיה מט, כ), בפלס יַצִּיב דְּלָתֶֽיהָ (יהושע ו, כו). וכן כתב אדוני אבי ז"ל. כלם ענין שממה. 

ישׁן  
יָשַׁנְתִּי אָז יָנוּחַֽ לִֽי (איוב ג, יג), לָבֶטַח וְיָֽשְׁנוּ בַּיְּעָרִֽים (יחזקאל לד, כה), וְיָֽשְׁנוּ שְׁנַת־עוֹלָם וְלֹא יָקִיצוּ (ירמיה נא, לט), וַיִּישָׁן וַֽיַּֽחֲלֹם שֵׁנִית (בראשית מא, ה), כִּי לֹא יִֽשְׁנוּ אִם־לֹא יָרֵעוּ (משלי ד, טז), היו"ד מעמדה בגעיא. עוּרָה לָמָּה תִישַׁן י"י (תהלים מד, כד), אֵינֶנּוּ מַנִּיחַֽ לוֹ לִישֽׁוֹן (קהלת ה, יא), והתאר וַיִּקַץ כְּיָשֵׁן י"י (תהלים עח, סה), אֲנִי יְשֵׁנָה וְלִבִּי עֵר (שיר השירים ה, ב). והשם אַל־תֶּֽאֱהַב שֵׁנָה פֶּן־תִּוָּרֵשׁ (משלי כ, יג), כֵּן יִתֵּן לִֽידִידוֹ שֵׁנָֽא (תהלים קכז, ב), האל"ף תמורת ה"א. מְתוּקָה שְׁנַת הָֽעֹבֵד (קהלת ה, יא), שְׁנַת־עוֹלָם (ירמיה נא, לט). ובלי סמיכות עם התי"ו אִם־אֶתֵּן שְׁנָת לְעֵינָי (תהלים קלב, ד), וּשְׁנָתוֹ נִֽהְיְתָה עָלָֽיו (דניאל ב, א). והפעל הכבד [פִּעֵל] וַתְּיַשְּׁנֵהוּ עַל־בִּרְכֶיהָ (שופטים טז, יט), ידוע. וענין אחר וַֽאֲכַלְתֶּם יָשָׁן (ויקרא כו, י), חֲדָשִׁים גַּם־יְשָׁנִים (שיר השירים ז, יד). והנפעל ממנו [אולי ט"ס] וְנֽוֹשַׁנְתֶּם בָּאָרֶץ (דברים ד, כה). יָשָׁן נוֹשָׁן (ויקרא כו, י), רוצה לומר ישן מאד, ישן של אשתקד, נושן של שלש שנים. צָרַעַת נוֹשֶׁנֶת היא (שם יג, יא), ידוע.

ישׁע  
יָצָאתָ לְיֵשַׁע עַמֶּךָ (חבקוק ג, יג), בצרי. ויש עוד בצרי ויש בסגול, וכתבנו אותם בחלק הדקדוק. כִּֽי־כָל־יִשְׁעִי וְכָל־חֵפֶץ כִּי־לֹא יַצְמִֽיחַ (שמואל ב' כג, ה), בחירק היו"ד. ובסגול וְיֶשְֽׁעֲךָ תִּתֶּן־לָֽנוּ (תהלים פה, ח). ומשקל אחר וַֽיְהִי־לִי לִֽישׁוּעָה (שמות טו, ב), אֱמֹר לְנַפְשִׁי יְֽשֻֽׁעָתֵךְ אָֽנִי (תהלים לה, ג). ובתוספת תי"ו ונפל פ"א הפעל וַיַּעַשׂ י"י תְּשׁוּעָה גְדוֹלָה (שמואל א' יט, ה), הַנּוֹתֵן תְּשׁוּעָה לַמְּלָכִים (תהלים קמד, י), וְלַֽי"י הַתְּשׁוּעָֽה (משלי כא, לא), וּתְשׁוּעָה בְּרֹב יוֹעֵֽץ (שם יא, יד), שֶׁקֶר הַסּוּס לִתְשׁוּעָה (תהלים לג, יז). ועוד נזכרם בשרש שׁוּעַ. ואדוני אבי ז"ל פירש מזה הענין אִם־בְּפִידוֹ לָהֶן שֽׁוּעַ (איוב ל, כד), פירוש בפיד שהוא יום המיתה להן תשועה לאותן שהן יגיעי כח בחיים כמו שאמר וְשָׁם יָנוּחוּ יְגִיעֵי כֹֽחַ (שם ג, יז). ויהיה שׁוּעַ מן יָשַׁע בחסרון הפ"א כמו בוּל הָרִים (שם מ, כ), שהוא כמו יְבוּל חסר הפ"א. והפעל הכבד ממנו [הִפְעִיל] כי הוֹשִׁיעַ י"י מְשִׁיחוֹ (תהלים כ, ז), וַיְהִי לָהֶם לְמוֹשִֽׁיעַ (ישעיה סג, ח), הוֹשַׁע י"י אֶֽת־עַמְּךָ (ירמיה לא, ו), הֽוֹשִׁיעֵנוּ אֱלֹהֵי יִשְׁעֵנוּ (דברי הימים א' טו, לה). והשם מוֹשָׁעָה. והקבוץ הָאֵל לָנוּ אֵל לְֽמוֹשָׁעוֹת (תהלים סח, כא). והנפעל יִשְׂרָאֵל נוֹשַׁע בַּֽי"י (ישעיה מה, יז), עַם נוֹשַׁע בַּֽי"י (דברים לג, כט), פתח כי הם פועל עבר. אֵין הַמֶּלֶךְ נוֹשָׁע בְּרָב־חָיִל (תהלים לג, ט), קמץ, כי הוא עומד י"י. וְנֽוֹשַׁעְתֶּם מֵאֹֽיְבֵיכֶֽם (במדבר י, ט).

ישׁף  
תַּרְשִׁישׁ שֹׁהַם וְיָשְׁפֵה (שמות כח, כ). ועוד נכתבנו בשרש שָׁפָה. 

ישׁר  
לַֽאֲשֶׁר יָשַׁר בְּעֵינָֽי (ירמיה כז, ה), כַּֽאֲשֶׁר יָשַׁר בְּעֵינֵי הַיּוֹצֵר (שם יח, ד), כִּֽי־יָשַׁר הַדָּבָר בְּעֵינֵי כָל־הָעָֽם (דברי הימים א' יג, ד), שלשתם פעל עבר כי עיי"ניהם פתוחה. וְלֹא יָשְׁרוּ בְּעֵינָֽיו (מלכים א' ט, יב), כִּֽי־הִיא יָשְׁרָה בְעֵינָֽי (שופטים יד, ג), אוּלַי יִישַׁר בְּעֵינֵי הָֽאֱלֹהִים (במדבר כג, כז), וַתִּישַׁר בְּעֵינֵי שִׁמְשֽׁוֹן (שופטים יד, ו), וַיִּשַּׁרְנָה הַפָּרוֹת (שמואל א' ו, יב), דגש השי"ן להבלעת היו"ד פ"א הפעל. והתאר שָׁם יָשָׁר (איוב כג, ז). ובסמוך, וְתֽוֹעֲבַת רָשָׁע יְשַׁר־דָּֽרֶךְ (משלי כט, כו), כִּֽי־יְשָׁרִים דַּרְכֵי י"י (הושע יד, י), וַיִּרְדּוּ בָם יְשָׁרִים לַבֹּקֶר (תהלים מט, טו), פירוש הישרים יש להם ממשלה וגדולה על העשירים הכסילים אוהבי העולם הזה. והוא שאמר עליהם נִמְשַׁל כַּבְּהֵמוֹת נִדְמֽוּ (שם מט, יג), ואף על פי שבעולם הזה הכסילים רודים בישרים כמו שאמר עָשִׁיר בְּרָשִׁים יִמְשׁוֹל (משלי כב, ז) לעולם הבא הישרים הם המושלים והתרים, כלומר יש להם מעלה יתירה בעולם הבא והוא בֹּקֶר להם וערב לעשירים וצורת העשירים לבלות שאול כלומר סופם לבלות שאול במותם בסורם מהזבול והמדור שהיה להם, ולא כן צורת הישרים, אף על פי שתשחה הצורה הגופנית צורה  נפשם קיימת לעד. והשם יֹֽשֶׁר־לִבִּי אֲמָרָי (איוב לג, ג). ומשקל אחר וְדֹבֵר יְשָׁרִים יֶאֱהָֽב (משלי טז, יג), ואפשר שיהיה מחובר מן ישר לבי ומפני כובד הקריאה בא בשוא לבדו ולא בא בקמץ חטף כמשפט כמו שבא בְּקָרִים מן בֹּקֶר להקל. ומשקל אחר בתוספת מ"ם וְהָיָה הֶֽעָקֹב לְמִישׁוֹר (ישעיה מ, ד). ובקמץ מֵישָׁר. והקבוץ הוֹלֵךְ לְדוֹדִי לְמֵישָׁרִים (שיר השירים ז, י), כי היין הטוב יישר ויערב לאדם מאד. וכן יִתְהַלֵּךְ בְּמֵישָׁרִֽים (משלי כג, לא). ומשקל אחר וּבְיִשְׁרַת לֵבָב (מלכים א' ג, ו). והפעל הכבד [פִּעֵל] כָּל־פִּקּוּדֵי כֹל יִשָּֽׁרְתִּי (תהלים קיט, קכח), הַֽמְיַשְּׁרִים אֹֽרְחוֹתָֽם (משלי ט, טו), מְיֻשָּׁר עַל־הַמְּחֻקֶּֽה (מלכים א' ו, לה), יַשְּׁרוּ בָּֽעֲרָבָה מְסִלָּה לֵֽאלֹהֵֽינוּ (ישעיה מ, ג), והדורים אשר (שם מה, ב), וַֽיַּישְּׁרֵם לְמַֽטָּה־מַּעְרָבָה (דברי הימים ב' לב, ל), כתוב בשני יו"דין הראשונה נקראת בפתח והשניה נחה משפטו וַיְּיַשְּׁרֵם בהנעה שתי יו"דין, ובנוח היו"ד פ"א הפעל הוטלה תנועתה על היו"ד הנוספת. וכבד אחר בהראות פ"א הפעל בקריאה שלא כמנהג וְעַפְעַפֶּיךָ יַיְשִׁרוּ נֶגְדֶּֽךָ (משלי ד, כה), הַוְשַׁר [הַיְשַׁר] לְפָנַי דַּרְכֶּֽךָ (תהלים ה, ט). 

יתד  
יָדָהּ לַיָּתֵד תִּשְׁלַחְנָה (שופטים ה, כו), תָּמוּשׁ הַיָּתֵד הַתְּקוּעָה (ישעיה כב, כה), יָתֵד לִתְלוֹת עָלָיו (יחזקאל טו, ג). והקבוץ בלשון נקבות וְֽכָל־הַיְתֵדֹת לַמִּשְׁכָּן וְלֶֽחָצֵר (שמות לח, כ), וְכָל־יְתֵֽדֹתָיו וְכָל־יִתְדֹת הֶֽחָצֵר (שם כז, יט). יִסַּע יְתֵֽדֹתָיו (ישעיה לג, כ), פירוש אפילו אחד מיתדותיו, ידוע. ויתדות המשכן היו קשורים במיתרים אל יריעות האהל והיו תקועים היתדות בארץ בחנות המשכן כדי שלא הניע הרוח היריעות. וכן לקלעי החצר. וכן נקרא הכלי שמקפל בו האורג הבגד לפניו יתד. ובא בה"א הידיעה עם הסמיכות אֶת־הַיְתַד הָאֶרֶג (שופטים טז, יד). וכבר פירשנוהו בשרש ארג. 

יתם  
כָּל־אַלְמָנָה וְיָתוֹם לֹא תְעַנּֽוּן (שמות כב, כא). יְתוֹמִים הָיִינוּ אְֵין [וְאֵין] אָב (איכה ה, ג), פירוש אף על פי שאבינו חי יְתוֹמִים הָיִינוּ כאילו אין לנו אב. וזהו שאמר אחריו אמותינו כאלמנות, ולא אמר אלמנות. 

יתר  
יָתֵר מֵרֵעֵהוּ צַדִּיק (משלי יב, כו), תאר וענינו יתר ומשובח. ופירש הפסוק אמר החכם באמה כי הצדיק יתר ומשובח מרעהו שאינו צדיק ויש לו שכר מעשיו בעולם הבא ודרך רשׁעים תתעם (שם). ואם תאמר אחר שהצדיק יתר מרעהו למה אין הולכים בני העולם בדרכיו? לפי שדרך רשעים צלחה בעולם הזה והיא תתעה אותם לאחוז דרך הרשעים ולהניח דרך הצדיקים. וכתב רבי יהודה כי וְיֹתֵר לְרֹאֵי הַשָּֽׁמֶשׁ (קהלת ו, יא), וְיֹתֵר מֵהֵמָּה (שם יב, יב), תאר. ויתכן לומר שהן שמות כמו יִתְרוֹן, ואף על פי שרוב השמות במשקל הזה מלעיל באו מלרע. וכן וְאֶת־הַיּוֹתֵר הֶחֱרַֽמְנוּ (שמואל א' טו, יד). וכן יוֹצֵר גֹּבַי (עמוס ז, א). והשם יֶתֶר שְׂאֵת וְיֶתֶר עָֽז (בראשית מט, ג). וּמְשַׁלֵּם עַל־יֶתֶר עֹשֵׂה גַֽאֲוָֽה (תהלים לא, כד), פירש ומשלם גמול על היתר ועל הגאות שמתגאה עלה ענוים מי שרגיל לעשוה הגאוה. והוא בשש נקדות. ויש בחמש נקדות גָּדוֹל יֶתֶר מְאֹֽד (ישעיה נו, יב). וכתב רבי יונה כי גָּדוֹל יֶתֶר מְאֹֽד תאר. ויתכן היותו שם כחביריו. והחכם רבי אברהם אבן עזרא פירש וְיֶתֶר עָֽז תאר. ומשקל אחר מַה־יִּתְרוֹן לָֽאָדָם (קהלת א, ג). ומשקל אחר וּמוֹתַר הָֽאָדָם מִן־הַבְּהֵמָה אָיִן (שם ג, יט). ומשקל אחר עַל־כֵּן יִתְרָה עָשָׂה (ישעיה טו, ז), ופירושו הממון שקבץ, ופקודתם על נחל הערבים ישאום (שם). ובתי"ו תמורת הה"א עַל־כֵּן יִתְרַת עָשָׂה אָבָֽדוּ (ירמיה מח, לו), קמוץ על משקל עָזִּי וְזִמְרָת יָהּ (שמות טו, ב). והפעל הכבד [הִפְעִיל] הוֹתֵר בְּנֵי תְמוּתָֽה (תהלים עט, יא), פַּחַז כַּמַּיִם אַל־תּוֹתַר (בראשית מט, ד), או יהיה אל תותר מן שלא נזכר פועלו ממנו ובא החולם תמורת שורק, כלם ענין השבח והמעלה. וכתב רבי אדנים מזה הענין יְתוּר הָרִים מִרְעֵהוּ (איוב לט, ה), כלומר המשובח שבהרים. ועוד נכתבנו בשרש תּוּר. ובענין השאר וְאֶת־הַיּוֹתֵר הֶחֱרַֽמְנוּ. והשם יֶתֶר הַגָּזָם אָכַל הָֽאַרְבֶּה (יואל א, ד), וּמִיֶּתֶר הַשֶּׁמֶן (ויקרא יד, יז), וְהִנִּיחוּ יִתְרָם לְעוֹלְלֵיהֶֽם (תהלים יז, יד). והנפעל וְלֹֽא־נוֹתַר מֵהֶם אִישׁ (במדבר כו, סה), וְהַנּוֹתָר בַּשֶּׁמֶן אֲשֶׁר עַל־כַּף הַכֹּהֵן (שם יד, יח), אֲנִי נוֹתַרְתִּי נָבִיא לַֽי"י לְבַדִּי (מלכים א' יה, כב), וְאִם־יִוָּתֵר מִבְּשַׂר הַמִּלֻּאִים (שמות כט, לד), לֹֽא־יִוָּתֵר דָּבָר (ישעיה לט, ו). והפעל הכבד [הִפְעִיל] אֲשֶׁר הוֹתִיר הַבָּרָד (שמות י, טו), הוֹתִיר לָנוּ שָׂרִיד כִּמְעָט (ישעיה א, ט), וַיּוֹתִרוּ אֲנָשִׁים מִמֶּנּוּ (שמות טז, כ), כלם ענין השאר. וענין אחר כּוֹנְנוּ חִצָּם עַל־יֶתֶר (תהלים יא, ב). הֲלֹֽא־נִסַּע יִתְרָם בָּם (איוב ד, כא), שהם חושבים שהם נקשרים בעולם הזה. וְאֶת־מֵֽיתְרֵיהֶֽם (שמות לה, יח), ענינם חבלים. אבל יְתָרִים לַחִים (שופטים טז, ז), ענינם שבטים כי מה טעם ליתרים העשויים מפשתן או מקנבם להיותם לחים או יבשים? אבל רצונו לומר על שבטים. ובאמרו יתרים כי כן עושים מן השבטים חבלים בעודם לחים שיוכלו לקפל אותם. כִּֽי־יִתְרִו [יִתְרִי] פִתַּח (איוב ל, יא), פירוש יתר יראתי שהייתי אוסר אותם בו פתח אותו השם עד שלא יראו ולא נענו מפני ואותי ענה. ויש מפרשים הֲלֹֽא־נִסַּע יִתְרָם בָּם על מיתרי הגוף אשר קיום העצבים בהם אמר כי ינתקו ויפרדו ויאבדו. וכן כִּֽי־יִתְרִו [יִתְרִי] פִתַּח פירוש נתק עצבי והרפה מיתרי כאשר ירפה מיתר הקשת. ויש מפרשים מזה הוֹתֵר בְּנֵי תְמוּתָֽה, כלומר התר יתרם וקשורם לפי שאמר (שם) אנקת אסיר אמר שיתירם מן המאסר. וְאֵת הַיֹּתֶרֶת עַל־הַכָּבֵד (שמות כט, יג), הוא הנקרא בלשון רבותינו ז"ל (חולין מו, ע"ב) טרפ"ש ובלע"ז אבר"ש [אפדי"ש] ואמר על הכבד ופירושו עם הכבד, כי מעט מן הכבד היה נוטל עם היותרת.

נשלמה אות היו"ד 
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת


אות הכ"ף  


כאב    כאה    ככב    כבד    כבה    כבל    כבס    כבע    כבר    כבשׁ    כבשֹ    כדד    כדר    כה    כהה    כהן    כוה    כוח    כול    כון    כוס    כור    כושׁ    כזב    כזר    כחד    כחל    כחשׁ    כי    כיד    כיל    כים    כיס    כיף    כיר    כלל    כלא    כלב    כלה    כלח    כלם    כלף    כמה    כמז    כמן    כמס    כמר    כן    כנה    כנס    כנע    כנף    כנר    כסס    כסא    כסה    כסח    כסל    כסם    כסף    כסת    כעס    כפף    כפה    כפל    כפן    כפס    כפר    כפשׁ    כר    ככר    כרר    כרב    כרה    כרך    כרם    כרע    כרשֹ    כרת   כשֹב    כשֹה    כשׁל    כשׁף    כשׁר    כתת    כתב    כתל    כתם    כתן   כתף    כתר    כתשׁ    כדכד    כלכל    כפתר    כרכר    כרבל    כרכב    כרכם    כרמל    כרסם    כרפס 




כאב  
וַֽאֲנִי עָנִי וְכוֹאֵב (תהלים סט, ל), בִּֽהְיוֹתָם כֹּֽאֲבִים (בראשית לד, כה), אַךְ־בְּשָׂרוֹ עָלָיו יִכְאָב (איוב יד, כב). והשם כִּֽי־גָדַל הַכְּאֵב (שם ב, יג), וְאַתֶּם תִּצְֽעֲקוּ מִכְּאֵב לֵב (ישעיה סה, יד). ומשקל אחר אִם־יֵשׁ מַכְאוֹב כְּמַכְאֹבִי (איכה א, יב). והפועל הכבד [הִפְעִיל] כִּי הוּא יַכְאִיב וְיֶחְבָּשׁ (איוב ה, יח), וְקוֹץ מַכְאִב (יחזקאל כח, כד), ידוע. ונאמר על דרך ההשאלה וְכֹל הַחֶלְקָה הַטּוֹבָה תַּכְאִבוּ בָּֽאֲבָנִֽים (מלכים ב' ג, יט). ועל זה הטעם אַךְ־בְּשָׂרוֹ עָלָיו יִכְאָב, כלומר שישחת גופו כי אין המת כואב ומרגיש, ופירוש עָלָיו עצמו.

כאה  
יַעַן הַכְאוֹת לֵב־צַדִּיק (יחזקאל יג, כב). והנפעל וּבָאוּ בוֹ צִיִּים כִּתִּים וְנִכְאָה (דניאל יא, ל), וְנִכְאֵה לֵבָב לְמוֹתֵֽת (תהלים קט, טז). והתאר וְנָפַל בַּֽעֲצוּמָיו חֵלכָּאִֽים (שם י, י), כי הם שתי מלות בקריאה רוצה לומר מחנה העניים והכאים. וכָאִים בפלס דָּוִים, בָּלִים וענינם ענין כְּאֵב ומדוה.

ככב  
כּוֹכַב אֱלֹהֵיכֶם (עמוס ה, כו), וְאֵת הַכּֽוֹכָבִֽים (בראשית א, טז), ידוע. ודמה המלך לרוב גדולתו ומעלתו הרמה לכוכב דָּרַךְ כּוֹכָב מִֽיַּֽעֲקֹב (במדבר כד, יז). 

כבד  
כָּֽבְדָה מְאֹד יַד הָֽאֱלֹהִים שָֽׁם (שמואל א' ה, יא), וְחַטָּאתָם כִּי כָֽבְדָה מְאֹֽד (בראשית יח, כ), וַתִּכְבַּד הַמִּלְחָמָה אֶל־שָׁאוּל (שמואל א' לא, ג), יִכְבְּדוּ בָנָיו וְלֹא יֵדָע (איוב יד, כא), כלומר יהיו רבים או יהיה להם ממון רב וכבד כי הפכו וְיִצְֽעֲרוּ וְֽלֹא־יָבִין לָֽמוֹ (שם). וכן וַתִּמָּֽלְאִי וַתִּכְבְּדִי מְאֹד בְּלֵב יַמִּֽים (יחזקאל כז, כה), לְמַעַן שְׁמִי יִכְבַּד י"י (ישעיה ו, ה), פירוש אחיכם שנאיכם אומרים בעבור שמי יכבד י"י, כלומר כבדו עלינו דבריו ולמשא הם עלינו, והוא יהיה נראה ונגלה בשמחתכם והם יבושו. וכן וְלֹא נִכְבַּד עָלֶיךָ (שמואל ב' יג, כה), כלומר לא נהיה עליך לטורח ולמשא. תִּכְבַּד הָֽעֲבֹדָה עַל־הָֽאֲנָשִׁים (שמות ה, ט), וַיִּכְבַּד לֵב פַּרְעֹה (שם ט, ז), וְעֵינֵי יִשְׂרָאֵל כָּֽבְדוּ מִזֹּקֶן (בראשית מח, י), וְלֹא־כָֽבְדָה אָזְנוֹ מִשְּׁמֽוֹעַ (ישעיה נט, א). והתאר כָּבֵד לֵב פַּרְעֹה (שמות ז, יד), כְּמַשָּׂא כָבֵד יִכְבְּדוּ מִמֶּֽנִּי (תהלים לח, ה), כִּֽי־כָבֵד עָלָיו וְגִלְּחוֹ (שמואל ב' יד, כו), וְאַבְרָם כָּבֵד מְאֹד בַּמִּקְנֶה בַּכֶּסֶף וּבַזָּהָֽב (בראשית יג, ב), כִּֽי־כָבֵד הָֽרָעָב (שם מז, יג), מִסְפֵּד גָּדוֹל וְכָבֵד מְאֹד (שם נ, י), כְּצֵל סֶֽלַע־כָּבֵד בְּאֶרֶץ עֲיֵפָֽה (ישעיה לב, ב) כלומר סלע גדול שיש לו צל גדול וימצאו בו מנוחה ההולכים בארץ עיפה. עַמְּךָ הַכָּבֵד הַזֶּֽה (מלכים א' ג, ט), הגדול. כָּבֵד מְאֹד לְפָנָיו לֹא־הָיָה כֵן אַרְבֶּה כָּמֹהוּ (שמות י, יד), וִידֵי מֹשֶׁה כְּבֵדִים (שם יז, יב), כִּֽי־כָבֵד מִמְּךָ הַדָּבָר (שם יח, יח). ובסמוך כְבַד־פֶּה וּכְבַד לָשׁוֹן אָנֹֽכִי (שם ד, י). ומשקל אחר עַם כֶּבֶד עָוֹן (ישעיה א, ד), בשש נקודות. והשם כֹּבֶד אֶבֶן וְנֵטֶל הַחוֹל (משלי כז, ג). ומשקל אחר והוא תאר בפלס אַדֻמָּה וְאֶת־הַכְּבוּדָּה לִפְנֵיהֶֽם (שופטים יח, כא), והוא כתוב בו"ו עם הדגש. וכבר כתבנו הדומים לו בחלק הדקדוק. רוצה לומר מקניהם ושאר ממונם. ומשקל אחר וַֽיְנַֽהֲגֵהוּ בִּכְבֵדֻת (שמות יד, כה). והפעל הכבד [הִפְעִיל] הִכְבִּיד אֶת־עֻלֵּנוּ (דברי הימים ב' י, י), וְהִכְבַּדְתִּים וְלֹא יִצְעָֽרוּ (ירמיה ל, יט), פירוש שיהיה להם ממון רב וכבד. וּנְשָֽׂאֲךָ לִבְּךָ לְהַכְבִּיד (דברי הימים ב' כה, יט), להרבות עוד מלחמה. הִכְבַּדְתִּי אֶת־לִבּוֹ (שמות י, א), וַיַּכְבֵּד פַּרְעֹה אֶת־לִבּוֹ (שם ח, כח), וְאָזְנָיו הַכְבֵּד וְעֵינָיו הָשַׁע (ישעיה ו, י), וְהַכְבֵּד אֶת־לִבּוֹ (שמות ח, יא). וכבד אחר [פִּעֵל] וְלָמָּה תְכַבְּדוּ אֶת־לְבַבְכֶם (שמואל א' ו, ו), כַּֽאֲשֶׁר כִּבְּדוּ מִצְרַיִם וּפַרְעֹה (שם). והנפעל בְּאֵין מַעְיָנוֹת נִכְבַּדֵּי־מָֽיִם (משלי ח, כד), כלומר, עד לא תהומות ועד לא מעייני מים חוללתי. וההתפעל הִתְכַּבֵּד כַּיֶּלֶק (נחום ג, טו), הִֽתְכַּבְּדִי כָּֽאַרְבֶּֽה (שם), כלם ענין הכבדות והרבוי והכל ענין אחד, כי רבוי כל דבר הוא כבדות. ויש מפרשים הִתְכַּבֵּד כַּיֶּלֶק, הִֽתְכַּבְּדִי כָּֽאַרְבֶּֽה כענין וְטֵֽאטֵאתִיהָ (ישעיה יד, כג), מלשון רבותינו ז"ל (ביצה פרק שני משנה ז. דף כב, ע"ב), מכבדין בין המטות, מכבדות של תמרה (סוכה יג, ע"ב), והם היעים שמכבדין בהן את הבית. ומפרשים עוד מזה כָּבֹד מִכֹּל כְּלִי חֶמְדָּֽה (נחום ב, י). ובענין הכבוד והוא קרוב לענין שהקדמנו וְכִבַּדְתּוֹ מֵֽעֲשׂוֹת דְּרָכֶיךָ (ישעיה נח, יג), כִּֽי־יָבֹא דְבָרְיךָ [דְבָרְךָ] וְכִבַּדְנֽוּךָ (שופטים יג, יז), פירוש כי יבא דברך שיתאמת הדבר שבשרתנו וכבדנוך, לכן הגידה נא שמך. ויש מפרשים כי יבא דברך פירושו אם נדע שמך כשיבא אצלנו דברך ועניניך וכבדנוך. כִּֽי־כַבֵּד אֲכַבֶּדְךָ מְאֹד (במדבר כב, יז), כִּֽי־מְכַבְּדַי אֲכַבֵּד וּבֹזַי יֵקָֽלּוּ (שמואל א' ב, ל), לִקְדוֹשׁ י"י מְכֻבָּד (ישעיה נח, יג). ושלא נזכר פעלו ממנו [פֻּעַל] וְשׁוֹמֵר תּוֹכַחַת יְכֻבָּֽד (משלי יג, יח). והנפעל מַה־נִּכְבַּד הַיּוֹם מֶלֶךְ יִשְׂרָאֵל (שמואל ב' ו, כ), פעל עבר כי הוא פתח, וְהָאִישׁ נִכְבָּד (שם א' ט, ו), פעל עומד כי הוא קמוץ, רַבִּים וְנִכְבָּדִים (במדבר כב, טו), וְנִכְבְּדֵיהֶם בְּכַבְלֵי בַרְזֶֽל (תהלים קמט, ח), נִכְבָּדוֹת מְדֻבָּר בָּךְ (שם פז, ג), פירוש מעלות ומדות נכבדות מדובר בך והוא חסר המתואר כמו וַיְדַבֵּר אִתָּם קָשׁוֹת (בראשית מב, ז), קְטַנָּה אוֹ גְדוֹלָֽה (במדבר כב, יח), כִּי מִי בַז לְיוֹם קְטַנּוֹת (זכריה ד, י), והדומים להם. וְעַל־פְּנֵי כָל־הָעָם אֶכָּבֵד (ויקרא י, ג), אֲשֶׁר אָמַרְתְּ עִמָּם אִכָּבֵֽדָה (שמואל ב' ו, כב), וְאִכָּֽבְדָה בְּפַרְעֹה (שמות יד, ד), האל"ף בחירק. וההתפעל מִמִּתְכַּבֵּד וַֽחֲסַר־לָֽחֶם (משלי יב, ט). והשם אֵת כָּל־הַכָּבֹד (בראשית לא, א), וְאַחַר כָּבוֹד תִּקָּחֵֽנִי (תהלים עג, כד), תְּנוּ לַֽי"י אֱלֹהֵיכֶם כָּבוֹד (ירמיה יג, טז), כלומר שתכבדוהו בתהלתכם ובהתודותכם עונותיכם לפניו. וכן שִֽׂים־נָא כָבוֹד לַֽי"י אֱלֹהֵי יִשְׂרָאֵל וְתֶן־לוֹ תוֹדָה (יהושע ז, יט), וּבְהֵיכָלוֹ כֻּלּוֹ אֹמֵר כָּבֽוֹד (תהלים כט, ט), השבח והתהלה כי הוא הכבוד לבורא יתברך. והתאר לנקבה כָּל־כְּבוּדָּה בַת־מֶלֶךְ פְּנִימָה (שם מה, יד), וְיָשַׁבְתְּ עַל־מִטָּה כְבוּדָּה (יחזקאל כג, מא), שניהם כתובים בו"ו עם הדגש. וכבר כתבנו הדומים להם בחלק הדקדוק. ונקראת הנשמה העליונה כבוד לפי שהיא כבוד הגוף ויקרו לְמַעַן יְזַמֶּרְךָ כָבוֹד (תהלים ל, יג), שָׂמַח לִבִּי וַיָּגֶל כְּבוֹדִי (שם טז, ט), וּכְבוֹדִי לֶֽעָפָר יַשְׁכֵּן סֶֽלָה (שם ז, ו), בִּקְהָלָם אַל־תֵּחַד כְּבֹדִי (בראשית מט, ו). ופירוש וּכְבוֹדִי לֶֽעָפָר יַשְׁכֵּן סֶֽלָה על דרך משל כי הנשמה לא תשכון בעפר אבל הוא על דרך משל כמו דָּֽבְקָה לֶעָפָר נַפְשִׁי (תהלים קיט, כה). ופירוש וְאַחַר כָּבוֹד תִּקָּחֵֽנִי (שם עג, כד), אמר בתחלה בעצתך תנחני כלומר כל ימי חיותי תנחני בעצתך ואחר כך בכבוד תקחני. או אל הכבוד אמר תקחני. ופירוש אַחַר כָּבוֹד שְׁלָחַנִי (זכריה ב, יב), אחר כל הנבואות האלו לכבוד ולגדולה שלחני כי הנוגע בכם נוגע בבכת עינו. יֹתֶרֶת הַכָּבֵד (ויקרא ח, טז), עַד יְפַלַּח חֵץ כְּֽבֵדוֹ (משלי ז, כג) ידוע. 

כבה  
כַּפִּשְׁתָּה כָבֽוּ (ישעיה מג, יז) לֹא תִכְבֶּה (ויקרא ו, ה). והפעל הכבד [פִּעֵל] וְלֹא תְכַבֶּה אֶת־נֵר יִשְׂרָאֵֽל (שמואל ב' כא, יז), וּפִשְׁתָּה כֵהָה לֹא יְכַבֶּנָּה (ישעיה מב, ג), וְכִבּוּ אֶת־גַּֽחַלְתִּי (שמואל ב' יד, ז), לֹא יֽוּכְלוּ לְכַבּוֹת אֶת־הָֽאַֽהֲבָה (שיר השירים ח, ז), ידוע. 

כבל  
עִנּוּ בַכֶּבֶל רַגְלֹיו [רַגְלוֹ] (תהלים קח, יח), בשש נקודות. בְּכַבְלֵי בַרְזֶֽל (שם קמט, ח), הם שלשלאות של ברזל. אֶרֶץ כָּבוּל (מלכים א' ט, יג), פירשו בו שנקראת הארץ כן לפי שהרגל משתקעת ונכבלה בה מרוב הטיט שבה, או שהיתה חול. וכן אמרו רבותינו ז"ל (שבת נד, ע"א) אֶרֶץ כָּבוּל ארץ שאינה עושה פירות .... רב נחמן בר יצחק אמר ארץ חמטון היתה, אמאי קרי לה כבול? דמשתקעא כרעא בגוה כי כבלא. פירוש חמטון חול. 

כבס  
אֶל־מְסִלַּת שְׂדֵה כוֹבֵֽס (ישעיה ז, ג), שם התאר למכבס הבגדים. וכן רבותינו ז"ל נשתמשו בתאר הזה בקל אשתייר ההוא כובס (כתובות קג, ע"ב). ופירוש שְׂדֵה כוֹבֵֽס שדה שהיו שוטחין שם הכובסים בגדיהם לשֶׁמֶשׁ. וכן תרגם יונתן חֲקַל מַשְׁטַח קְצִירַיָא. והפעל הכבד [פִּעֵל] כִּבֵּס בַּיַּיִן לְבֻשׁוֹ (בראשית מט, יא), וְכִבַּסְתֶּם בִּגְדֵיכֶם (במדבר לא, כד), כַּבְּסִי מֵֽרָעָה לִבֵּךְ (ירמיה ד, יד), כַּבְּסֵנִי מֵֽעֲוֹנִי (תהלים נא, ד). ושלא נזכר פעלו ממנו [פִּעֵל] וְכֻבַּס שֵׁנִית וְטָהֵֽר (ויקרא יג, נח). ומקור מורכב מהתפעל וממה שלא נזכר פעלו מהנוסף [הָתְפַּעֵל] אַֽחֲרֵי הֻכַּבֵּס אֶת־הַנֶּגַע (שם יג, נה). ידוע.

כבע  
וְכוֹבַע יְשׁוּעָה בְּרֹאשׁוֹ (ישעיה נט, יז), וְכוֹבַע נְחשֶׁת עַל־רֹאשׁוֹ (שמואל א' יז, ה), מלעיל. ומלרע מָגֵן וְכוֹבַע תִּלּוּ־בָךְ (יחזקאל כז, י), כֻּלָּם מָגֵן וְכוֹבָֽע (שם לח, ה), וְהִֽתְיַצְּבוּ בְּכֹֽובָעִים (ירמיה מו, ד). הוא כלי מגן על הראש קופא [קפיל"ו בלע"ז]. 

כבר  
הֶן־אֵל כַּבִּיר וְלֹא יִמְאָס (איוב לו, ה), כַּבִּיר כֹּחַ לֵֽב (שם), כַּבִּיר מֵֽאָבִיךָ יָמִֽים (שם טו, י), וּשְׁאָר מְעַט מִזְעָר לוֹא כַבִּֽיר (ישעיה טז, יד). וְאוֹרִיד כַּאבִּיר [כַּבִּיר] יוֹשְׁבִֽים (שם י, יג), האל"ף נוספת או המלה מורכבת מן כַּבִּיר ואַבִּיר, וזה להגדלה. יָרֹעַ כַּבִּירִים לֹֽא־חֵקֶר (איוב לד, כד), כִּשְׁאוֹן מַיִם כַּבִּירִים (ישעיה יז, יב). והשם בתוספת מ"ם יִֽתֶּן־אֹכֶל לְמַכְבִּֽיר (איוב לו, לא), כלומר לרוב. ענין כלם העוצם וההגדלה, הן בענין הכמות, הן בענין האיכות. והפעל הכבד ממנו [הִפְעִיל] בִּבְלִי־דַעַת מִלִּין יַכְבִּֽר (שם לה, טז), כלומר ירבה ויגדיל. כַּֽאֲשֶׁר יִנּוֹעַ בַּכְּבָרָה (עמוס ט, ט), פירוש בנפה. וכן במשקל אחר וְעָשִׂיתָ לּוֹ מִכְבָּר (שמות כז, ד). כְּבִיר הָֽעִזִּים (שמואל א' יט, יג), פירוש כר של צמר עזים. וכן במשקל אחר וַיִּקַּח הַמַּכְבֵּר וַיִּטְבֹּל בַּמַּיִם (מלכים ב' ח, טו), פירוש כר.. ויונתן תרגם גוּנְבָא וכן תרגם וַתְּכַסֵּהוּ בַּשְּׂמִיכָֽה (שופטים ד, יח) והוא בגד עב. וַיֵּלֶךְ מֵֽאִתּוֹ כִּבְרַת־אָֽרֶץ (מלכים ב' ה, יט), בְּעוֹד כִּבְרַת־אֶרֶץ לָבֹא אֶפְרָתָה (בראשית מח, ז), פירשו בו מיל, כי אומרים שכן מהלך מקבורת רחל לאפרת מיל. וכבר פירשתיו בשרש בָּרָה, כי דעתי בו שהכ"ף בו שמוש ולא שרש. מַה־שֶּֽׁהָיָה כְּבָר הוּא וַֽאֲשֶׁר לִֽהְיוֹת כְּבָר הָיָה (קהלת ג, טו), שֶׁכְּבָר מֵתוּ (שם ד, ב), בְּשֶׁכְּבָר הַיָּמִים הַבָּאִים הַכֹּל נִשְׁכָּח (שם ב, טז), פירוש לא באשר היה כבר ולא בימים הבאים אין זכרון לחכם עם הכסיל, ואף על פי שלאורך ימים הכל נשכח. מַה־שֶּֽׁהָיָה כְּבָר נִקְרָא שְׁמוֹ (שם ו, י), כְּבָר הָיָה לְעֹֽלָמִים (שם א, י), כִּי כְבָר רָצָה הָאֱלֹהִים אֶת־מַֽעֲשֶֽׂיךָ (שם ט, ז), בכל מקום שהיא המלה הזאת היא לזמן שעבר יי"א בלע"ז. ופירוש מה שהיה כבר הוא מה שהיה כבר בימים קדמונים עכשו הוא. ויש מפרשים בשכבר הימים הבאים במה שהיה כבר ומה שיהיה בימים הבאים הכל נשכח זכרון הכסיל.

כבשׁ  
וְכָֽבְשׁוּ אַבְנֵי־קֶלַע (זכריה ט, טו), פירש רבי יונה וכבשו אויביהם באבני קלע. או יהיה פירושו וכבשו אנשי אבני קלע כלומר הקולעים ילכדו שלא יצילום. יִכְבּשׁ עֲוֹֽנֹתֵינוּ (מיכה ז, יט), וַֽיִּכְבְּישׁוּם [וַיִּכְבְּשׁוּם] לַֽעֲבָדִים וְלִשְׁפָחֽוֹת (ירמיה לד, יא), וּמִלְאוּ אֶת־הָאָרֶץ וְכִבְשֻׁהָ (בראשית א, כח), הֲגַם לִכְבּוֹשׁ אֶת־הַמַּלְכָּה עִמִּי בַּבָּיִת (אסתר ז, ח), וְהִנֵּה אֲנַחְנוּ כֹֽבְשִׁים אֶת־בָּנֵינוּ וְאֶת־בְּנֹתֵינוּ (נחמיה ה, ה). והנפעל וְנִכְבְּשָׁה הָאָרֶץ (במדבר לב, כט), וְיֵשׁ מִבְּנֹתֵינוּ נִכְבָּשׁוֹת (נחמיה ה, ה). והכבד [פִּעֵל] מִכָּל־הַגּוֹיִם אֲשֶׁר כִּבֵּֽשׁ (שמואל ב' ח, יא). ענין כלם הרדיה והתפישה בכח. וענין אחר וְכֶבֶשׁ בַּזָּהָב לַכִּסֵּא מָֽאֳחָזִים (דברי הימים ב' ט, יח), בשש נקודות פירושו מדרגה. וכן במשנה (זבחים פרק חמישי משנה ב. דף ננ, ע"א) עלה בכבש. ואינו עשוי במעלות אבנים או עצים. שהם זה על זה אלא מעלה אחת לבד והוא משופע ותלך ועולה מהקרקע עד המקום שעולין בו אליו, לפיכך היו עושין למזבח כבש, והיה אסור לעשות לו מעלות כמו שכתוב וְלֹא־תַֽעֲלֶה בְמַֽעֲלֹת (שמות כ, כג), והכבש הזה של הכסא היו לפני המעלות סמוך לקרקע והיו עולין ממנו למעלות. ומלת מאחזים שָׁבָה אלה מעלות שהיו מאחזים בכסא ודבקים בו. וענין אחר פִּיחַ כִּבְשָׁן (שמות ט, ח), כְּעֶשֶׁן הַכִּבְשָׁן (שם יט, יח), הוא ששורפין האבנים לסיד. או אשר מבשלין בו כלי החרש הוא יקרא כִּבְשָׁן ושאופין בו הלחם בהדבקה יקרא תנור. ועוד נפרשנו בשרש תָּנַר.  

כבשֹ  
כֶּֽבֶשׂ־אֶחָד בֶּן־שְׁנָתוֹ (במדבר ז, טו), בשש נקודות. כְּבָשִׂים בְּנֵֽי־שָׁנָה (שם ז, יז), וְכַבְשָׂה אַחַת בַּת־שְׁנָתָהּ (שם ו, יד), בפתח הכ"ף. כִּי אִם־כִּבְשָׂה אַחַת קְטַנָּה (שמואל ב' יב, ג), בחירק. והקבוץ שֶׁבַע כִּבְשׂת הַצֹּאן לְבַדְּהֶֽן (בראשית כא, כח). ונקרא כבש בן שנה, כי הגדול משנה יקרא אַיִל.

כדד  
כִּידוֹדֵי אֵשׁ (איוב מא, יא), פירוש ניצוצי אש. ומהשרש הזה כַּד הַקֶּמַח לֹא כָלָתָה (מלכים א' יז, טז), וְכַדָּהּ עַל־שִׁכְמָֽהּ (בראשית כד, טו), והדגש לחסרון הכפל ידוע. ועל דרך ההשאלה וְתִשָּׁבֶר כַּד עַל־הַמַּבּוּעַ (קהלת יב, ו). והוא רומז בו על הכרם שתבקע, ואמר על המבוע רמז לקבר, כמו שאמר (שם) וְנָרֹץ הַגַּלְגַּל אֶל־הַבּֽוֹר. ורוצה לומר, כמו שדרך הכד להוליך אותו אל המבוע כי הוא מקומו כן מקום האדם בקבר ושם תבקע כריסו.

כדר  
כְּמֶלֶךְ עָתִיד לַכִּידֽוֹר (איוב טו, כד). ובא במשקלו אחר כַּדּוּר אֶל־אֶרֶץ רַֽחֲבַת יָדָיִם (ישעיה כב, יח), ונחסר ממנו כ"ף הדמיון ופירושו ככדור. והכדור הוא ידוע במשנה (כלים פרק כג, משנה א) הכדור והאימום, והוא שקורין לו בלע"ז פל"א. ופירוש רבינו סעדיה ז"ל כְּמֶלֶךְ עָתִיד לַכִּידֽוֹר על הגלגל. ופירוש כגלגל זה העתיד לסוב הכידור, כלומר כי הצרות האלה יסובבוהו ויקיפוהו תמיד כמו שהגלגל עתיד תמיד לסוב בלי הפסק. ויש מפרשים אותו כמשמעו כמלך שהוא עתיד לכידור המלחמה, כלומר לסבוב המלחמה כי אז יאסוף גדודיו כן תתקפהו בלהות לנצח. ומערכת המלחמה הוא בסבוב והקף מכל צד. וכן קורין למערכת המלחמה טורניימנט"ו בלע"ז. וכן אמר וַיָּבֹא הַמַּעְגָּלָה (שמואל א' יז, כ), שֹׁכֵב בַּמַּֽעְגָּל (שם כו, ה), לפי שהמחנה הוא עגול. וכן וְחָנִיתִי כַדּוּר עָלָיִךְ (ישעיה כט, ג), ונחסר ממנו כ"ף הדמיון ככדור, או בי"ת השירות בכדור.

כה  
כֹּֽה־אָמַר י"י (שמות ט, א), כֹּה עָשׂוּ אֲבֹֽתֵיכֶם  (במדבר לב, ח), אף על פי שנכתבה זאת המלה בה"א קריאתה בו"ו. ובכפל הכ"ף במשקל אחר במבטא הה"א וְעָשִׂיתָ לְאַֽהֲרֹן וּלְבָנָיו כָּכָה (שמות כט, לה), וְאִם־כָּכָה אַתְּ־עֹשֶׂה לִּי (במדבר יא, טו), שֶׁכָּכָה הִשְׁבַּעְתָּֽנוּ (שיר השירים ה, ט), כָּכָה לֹא תֵדַע אֶת־מַֽעֲשֵׂה הָֽאֱלֹהִים (קהלת יא, ה). ויתכן ששרש ככה כַּךְ והה"א נוספת כמו אָן, אָנָּה. וכן כתב רבי יעקב בן אלעור ז"ל. וכתב המסורת על וְכָכָה תֹּֽאכְלוּ אֹתוֹ (שמות יב, יא) לית כותיה מלרע ואם כן הוא ששרש ככה כַּךְ, היה ראוי לכתבו ראשון בזה האות ואחריו ככב וכבד אלא שאני כתבתים כסדר שכתבם רבי יונה. ואף על פי כן נכון הוא יותר מדרך הדקדוק כמו שכתבם רבי יעקב בן אלעזר. ועוד כי רבותינו נשתמשו הרבה בלשון כך בלא ה"א כי כן השרש והעיקר. ורוב המלה הזאת ענינה כמו כן. ויש שענינה כמו הנה שִׂים כֹּה נֶגֶד אַחַי וְאַחֶיךָ (בראשית לא, לז), כְּדֶרֶךְ יוֹם כֹּה (במדבר יא, לא), נֵֽלְכָה עַד־כֹּה וְנִֽשְׁתַּֽחֲוֶה (בראשית כב, ה), עד הנה. וְהִנֵּה לֹֽא־שָׁמַעְתָּ עַד־כֹּֽה (שמות ז, טז), עד עתה. וַיְהִי עַד־כֹּה וְעַד־כֹּה וְהַשָּׁמַיִם הִתְקַדְּרוּ עָבִים וְרוּחַ (מלכים א' יח, מה), בין כך ובין כך. ורבי יונה פירוש איכה ואֵיכָכָה מלות מורכבות מן אֵי וכֹה. וכבר כתבתי אותם בשרש איך. 

כהה  
לֹא־כָֽהֲתָה עֵינוֹ (דברים לד, ז), וַתִּכְהֶיןָ עֵינָיו מֵֽרְאֹת (בראשית כז, א), וַתֵּכַהּ מִכַּעַשׂ עֵינִי (איוב יז, ח), לֹא יִכְהֶה וְלֹא יָרוּץ (ישעיה סב, ד). והתאר וְהִנֵּה כֵּהָה הַנֶּגַע (ויקרא יג, ו), וּשְׁפָלָה אֵינֶנָּה מִן־הָעוֹר וְהִוא כֵהָה (שם יג, כב), תַּחַת רוּחַ כֵּהָה (ישעה סא, ג), בְעוֹר־בְּשָׂרָם בֶּֽהָרֹת כֵּהוֹת לְבָנֹת (ויקרא יג, לט), וְעֵינָו [וְעֵינָיו] הֵחֵלּוּ כֵהוֹת (שמואל א' ג, ב), פירוש החלו להיות כהות. או יהיה כהות מקור ויהיה קמץ קטן תחת קמץ גדול והיה משפטו כָּהוֹת בפלס אָלוֹת שָׁוְא (הושע י, ד), רָאוֹת רבות (ישעיה מב, כ). והשם אֵֽין־כֵּהָה לְשִׁבְרֶךָ (נחום ג, יט). והפעל הכבד [פִּעֵל] וְלֹא כִהָה בָּֽם (שמואל א' ג, יג), וכן וְכִֽהֲתָה כָל־רוּחַ (יחזקאל כא, יב). והוא פועל עומד. ויתכן להיות כֵּהָה הנגע פועל עובר מזה הכבד אלא שאין מנהג מאשר עי"ניהם ה"א מהדגוש להיות פ"א הפעל בצרי כי אם בחירק כמשפטו בלא אות גרונות נהג, מִהר, טִהר, לִהט, כִּהן, וכן מזה השרש וְלֹא כִהָה בָּֽם, אם כן טוב הוא שיהיה כהה הנגע תאר מן כהות לבנות כאשר כתבנו. ואף על פי שמלת נֶגַע לשון זכר אפשר שתמצא לשון נקבה כמו נֶגַע צָרַעַת כִּי תִֽהְיֶה בְּאָדָם (ויקרא יג, ט), או תשוב תהיה אל הצרעת. וכן וּפִשְׁתָּה כֵהָה לֹא יְכַבֶּנָּה (ישעיה מב, ג), תאר, ופירושו הפשתה הקרובה לכבות לא יכבנה כמו שאמר קנה רצוץ לא ישבור (שם) כלומר כל כך יהיו דבריו והנהגת מלכותו בנחת, כי אפילו החלושים לא ירגישו בו. ענין הכהה הוא הקמוט והעצור, וכשהנגע או השבר קרוב לרפואה יתקמט הבשר. והפכו פָשָׂה הַנֶּגַע (ויקרא יג, נא). ופירוש הענין הזה בעינים, כי ידוע הוא כי הזקנים יתקמטו עיניהם ויכנסו בחוריהם לפי שיתקמטו יתרי העין כי יגבר עליו היובש ותחלש הראות. ופירוש וְכִֽהֲתָה כָל־רוּחַ (יחזקאל כא, יב), כי תעצר ותקצור רוחם וחחלש. ופירוש לֹא יִכְהֶה וְלֹא יָרוּץ (ישעיה מב, ד), לא יחלש ולא ישבר, כלומר לא יתרפה מלעשות המשפט, לפי שאמר קנה רצוץ לא ישבור וּפִשְׁתָּה כֵהָה לֹא יְכַבֶּנָּה ירמה כי יהיה רפה ותד־יש ולא יעשה משפט לפיכך אמר לאמת יוציא משפט ולא יתרשל ולא יחלש בדבר המשפט עד ישים בארץ משפט. ופירוש וְלֹא כִהָה בָּֽם, לא עצר בהם ולא מנעם מלכת בדדכיהם הרעים.

כהן  
הוּא אֲשֶׁר כִּהֵן בַּבַּיִת אֲשֶׁר־בָּנָה שְׁלֹמֹה (דברי הימים א' ו, לו), וְכִֽהֲנוּ לִי (שמות מ, טו), וַיְכַהֵן אֶלְעָזָר בְּנוֹ תַּחְתָּֽיו (דברים י, ו), לְכַהֵן לִי (שמות כט, א). לְכַֽהֲנוֹ־לִי (שם כח, ד), אין הו"ו נוספת אך נופלת על הפעול שהוא פועל. והתאר ממין הקל וְהוּא כֹהֵן לְאֵל עֶלְיֽוֹן (בראשית יד, יח), וְגַם הַכֹּֽהֲנִים הַנִּגָּשִׁים אֶל־י"י (שמות יט, כב), אַֽהֲרֹן הַכֹּהֵֽן (שם לח, כא), אֱמֹר אֶל־הַכֹּֽהֲנִים (ויקרא כא, א). והשם כְּהֻנָּה, כְּהֻנַּת עוֹלָם (במדבר כה, יג), כלם בענין עבודה בגדולה כי הכהנים היו עובדי השם וראשי העם. וְגַם הַכֹּֽהֲנִים הַנִּגָּשִׁים אֶל־י"י אינו אומר על בני אהרן כי אם על הבכורות כי אז היתה עבודה בבכורי ישראל וכל עובד יקרא כהן. וכן עובד עבודה זרה כמו כֹהֵן מִדְיָן (שמות יח, א), רַק אַדְמַת הַכֹּֽהֲנִים לֹא קָנָה (בראשית מז, כב). הָיָה כֹהֵן לְדָוִֽד (שמואל ב' כ, כה), עובדו ובעל עצתו ונשמע אליו בראש כלם, כי האהוב הנאמן עובד לאוהבו בעצותיו הנכונוה. וכן אַתָּֽה־כֹהֵן לְעוֹלָם (תהלים קי, ד). כלומר עבד י"י וראש ישראל על דבר שאתה מלך צדק כמו שהכהן הוא ראש לעם. וכן וּמְיֻדָּעָיו וְכֹֽהֲנָיו (מלכים ב' י, יא), ראשיו, וכן מוֹלִיךְ כֹּֽהֲנִים שׁוֹלָל (איוב יב, יט), ראשים, וכן חֶבֶר כֹּֽהֲנִים (הושע ו, ט). יְכַהֵן פְּאֵר (ישעיה סא, י), יגדל פארו בלבושים נאים. וכן וּבְנֵי דָוִד כֹּֽהֲנִים הָיֽוּ (שמואל ב' ח, יח). וכן אומר בדברי הימים במקומו וּבְנֵֽי־דָוִיד הָרִֽאשֹׁנִים לְיַד הַמֶּֽלֶךְ (דברי הימים יח, יז), או פירוש ובני דוד כהנים שהיו עובדי י"י ויראיו. ויונתן תרגם רַבְרְבִין הֲווֹ. אבל למה שכתוב בדברי הימים במקומו הפירוש הראשון הוא האמת.

כוה  
כִּֽי־תֵלֵךְ בְּמוֹ־אֵשׁ לֹא תִכָּוֶה (ישעיה מג, ב), וְרַגְלָיו לֹא תִכָּוֶֽינָה (משלי ו, כח). והשם וְֽהָֽיְתָה מִחְיַת הַמִּכְוָה (ויקרא יג, כד), מִכְוַת־אֵשׁ (שם), כְּוִיָּה תַּחַת כְּוִיָּה (שמות כא, כה). ופירשו מזה הענין והשרש כִּי־תַחַת יֹֽפִי (ישעיה ג, כד). וכן בדברי רבותינו ז"ל (שבת סב, ע"ב), כִּי־תַחַת יֹֽפִי אמר רבא היינו דאמרי אינשי חלופי שופרא בואה. ויהיה כִּי מן כָּוָה בפלס רִי מן רָוָה אַף־בְּרִי יַטְרִיחַ עָב (איוב לו, יא). או יהיה כמשמעו, ופירושו כי כל זה שספר המק והנקפה יהיה להם תחת היופי.

כוח  
גַּם־כֹּחַ יְדֵיהֶם לָמָּה לִּי (איוב ל, ב), כֹּחִי וְרֵאשִׁית אוֹנִי (בראשית מט, ג), יָבֵשׁ כַּחֶרֶשׂ כֹּחִי (תהלים כב, טז). כתב החכם רבי אברהם אבן עזרא ז"ל בעבור היות חיי האדם לחת ההולדת הקושרה הכל, המעמדת הגוף כנה הלחה בשם כח לפיכך אמר יָבֵשׁ כַּחֶרֶשׂ כֹּחִי. אִם־כֹּחָהּ אָכַלְתִּי בְלִי־כָסֶף (איוב לא, לט), בְּכֹחוֹ רָגַע הַיָּם (שם כו, יב), ידוע. וְהָֽאֲנָקָה וְהַכֹּחַ (ויקרא יא, ל), כתב רבי יונה כי הוא הנקרא בערבי חרדו"ן והוא ממין הצב. ורבינו שלמה ז"ל כתב שהוא שקורין לו בלע"ז לוזיר"ט.

כול  
וְכָל בשׁלשׁ (ישעיה מ, יב), פירוש ומדד. והפעל הכבד [הִפְעִיל] אַלְפַּיִם בַּת יָכִֽיל (מלכים א' ז, כו), פירוש כך היתה מדתו, כלומר כך היה מחזיק. קָטֹן מֵֽהָכִיל אֶת־הָעֹלָה (שם ח, סד), מתחזיק כל כך כלומר שלא היתה מדתו גדולה לכל העולות והשלמים. אֲשֶׁר לֹֽא־יָכִלוּ הַמָּֽיִם (ירמיה ב, יג), לא יחזיקו המים אלא יצאו מהם כי הם נשברים. מִרְבָּה לְהָכִֽיל (יחזקאל כג, לב), פירוש הכוס היא גדולה להחזיק הרבה כמו שאמר הָֽעֲמֻקָּה וְהָֽרְחָבָה (שם). לְהָכִיל לְמַעַן בָּרָֽק (שם כא, לג), פירוש החרב הוחדה להחזיק ולסבול ההרג ולמען הרבות ברקה להפחיד העמים. ואדוני אבי ז"ל פירש להכיל כמו לְהַֽאֲכִיל. וכבר כתבנוהו בשרש אכל. וְנוֹרָא מְאֹד וּמִי יְכִילֶֽנּוּ (יואל ב, יא), ומי יסבלנו. ומן הענין הזה והשרש הזה בהכפל הפ"א והלמ"ד הִנֵּה הַשָּׁמַיִם וּשְׁמֵי הַשָּׁמַיִם לֹא יְכַלְכְּלוּךָ (מלכים א' ח, כז) כלומר לא יחזיקוך ולא יסבלוך. וְנִלְאֵיתִי כַּֽלְכֵל (ירמיה כ, ט), להחזיק ולסבול. וּמִי מְכַלְכֵּל אֶת־יוֹם בּוֹאוֹ (מלאכי ג, ב), מי יוכל להחזיק ולסבול. הַנִּצָּבָה לֹא יְכַלְכֵּל (זכריה יא, טז) החולה שעומדת במקום אחר לא יסבול אותה ולא יחזקנה. רוּחַ אִישׁ יְכַלְכֵּל מַֽחֲלֵהוּ וְרוּחַ נְכֵאָה מִי יִשָּׂאֶֽנָּה (משלי יח, יד), כלומר יותר נקל לסבול חלי הגוף מחלי הנפש. וענין אחר קרוב לזה וְהֽוּא־כִלְכַּל אֶת־הַמֶּלֶךְ (שמואל ב' יט, לג), וְכִלְכַּלְתִּי אֹֽתְךָ שָׁם (בראשית מה, יא), וְכִלְכְּלָם לֶחֶם וָמָֽיִם (מלכים א' יח, ד), וָֽאֲכַלְכְּלֵם לֶחֶם וָמָֽיִם (שם יח, יג), וַיְכַלְכֵּל יוֹסֵף אֶת־אָבִיו וְאֶת־אֶחָיו (בראשית מז, יב), ענין זה הוא ענין המזון לספק הצורך כמדת כל אחד ואחד ואיננו יוצא מהענין הראשון אבל הוא נכלל בו. וכן יְכַלְכֵּל דְּבָרָיו בְּמִשְׁפָּֽט (תהלים קיב, ה), כלומר שיוציאם במשפט וביושר ובמדה ולא ירבה בדברים. או פירוש דְּבָרָיו עניניו כלומר שמסדר הוצאותיו ומתנוהיו בסדר ובמשפט. ומזה השרש והענין וּלְכִילַי לֹא יֵֽאָמֵר שֽׁוֹעַ (ישעיה לב, ה). ועוד נכתבנו בשרש כיל. 

כון  
וַיְכוּנֶנּוּ בָּרֶחֶם אֶחָֽד (איוב לא, טו). והנפעל נכון, לֹא נָכוֹן לַֽעֲשׂוֹת כֵּן (שמות ח, כב), כְּשַׁחַר נָכוֹן מֹֽצָאוֹ (הושע ו, ג). לְאֵין נָכוֹן לוֹ (נחמיה ח, י), פירוש למי שהמזון אין נכון ומזומן לו. וְהִנֵּה אֱמֶת נָכוֹן הַדָּבָר (דברים יג, טו), כלומר נכון בפי העדים כאשר חקרת, וְשַׁבְתֶּם אֵלַי אֶל־נָכוֹן (שמואל א' כג, כג), פירוש עם נכון כלומר עם דבר אמת נכון ואמת שתודיעו לי מקומו באמת. כִּי־בָא שָׁאוּל אֶל־נָכֽוֹן (שם כו, ד), באמת. נָכוֹנוּ לַלֵּצִים שְׁפָטִים (משלי יט, כט), וַתִּכֹּן מַלְכֻתוֹ (מלכים א' ב, יב). והפעל הכבד [הִפְעִיל] הֵכִין לִבּוֹ (תהלים עח, ח), אֶל־הַמָּקוֹם אֲשֶׁר הֲכִנֹֽתִי (שמות כג, כ), הֵכַנּוּ וְהִקְדָּשְׁנוּ (דברי הימים ב' כט, יט), מִי יָכִין לָעֹרֵב צֵידוֹ (איוב לח, מא), וַיָּכִינוּ אֶת־הַמִּנְחָה (בראשית מג, כה), וּטְבֹחַ טֶבַח וְהָכֵן (שם מג, טז) וְלֹא יָכִין לְדַבֵּר כֵּן (שופטים יב, ו), כלומר לא יכין הדבר בפיו לדבר ביושר מה שהיה אומר לו. מוּכָנִים בַּבַּיִת סָבִיב (יחזקאל מ, מג). ושלא נזכר פועלו ממנו [הָפְעַל] וְהוּכַן בַּחֶסֶד כִּסֵּא (ישעיה טז, ה), פתח כי הוא פעל עבר מוסב לעתיד מפני הו"ו. גַּם־הִוא [הִיא] לַמֶּלֶךְ הוּכָן (שם ל, לג), קמוץ כי הוא פעל עומד. וכבד אחר כַּֽאֲשֶׁר כּוֹנֵן לְהַשְׁחִית (שם נא, יג), כּוֹנְנוּ חִצָּם עַל־יֶתֶר (תהלים יא, ב), וּמַֽעֲשֵׂה יָדֵינוּ כּוֹנְנֵֽהוּ (שם צ, יז), עַד־יְכוֹנֵן (ישעיה סב, ז), וְכוֹנֵן לְחֵקֶר אֲבוֹתָֽם (איוב ח, ח), כלומר כונן דעתך לחקור ולדרוש הדברים. ושלא נזכר פעלו ממנו [פעלל] בְּיוֹם הִבָּרַֽאֲךָ כּוֹנָֽנוּ (יחזקאל כח, יג). ועם ההתפעל וּבִתְבוּנָה יִתְכּוֹנָֽן (משלי כד, ג), כלם ענין הכנה, וידוע. והתאר מזה לֹֽא־כֵן אֲנַחְנוּ עֹשִׂים (מלכים ב' ז, ט), כלומר לא טוב. לֹא־כֵן אֹחִילָה לְפָנֶיךָ (שמואל ב' יח, יד), אִם־כֵּנִים אַתֶּם (בראשית טב, יט), כלומר נכונים ואטתים. כֵּן בְּנוֹת צְלָפְחָד דֹּֽבְרֹת (במדבר כז, ז), כֵּן מַטֵּה בְנֵֽי־יוֹסֵף דֹּֽבְרִֽים (שם לו, ה), וְלֹֽא־מָצְאוּ לָהֶם כֵּֽן (שופטים כא, יד), כלומר בחשבון שהיו הם. וּפִיהָ עָגֹל מַֽעֲשֵׂה־כֵן (מלכים א' ז, לא), כלומר מעשה ישר. וְיִשְׁתַּכְּחוּ בָעִיר אֲשֶׁר כֵּן־עָשׂוּ (קהלת ח, י), פירוש המעשה הישר אשר עשו. וּגְבֽוּרָתָם לֹא־כֵֽן (ירמיה כג, י), לוֹא־כֵן יְדַבֵּרוּ (שם ח, ו), לא טוב. בַּל־יְחַזְּקוּ כֵן־תָּרְנָם (ישעיה לג, כג), לא יחזקו חוזק טוב. וקרוב לענין אלו כל כֵּן שבמקרא. וַיַּֽעֲשׂוּ־כֵן הַֽחַרְטֻמִּים (שמות ח, ג), כן כמו שהיו עושים הם, וְיֹֽשְׁבֶיהָ כְּמוֹ־כֵן יְמוּתוּן (ישעיה נא, ו), כמו שהארץ תבלה כן ימותו יושביה ויבלו. כִּֽי־עַל־כֵּן לֹֽא־נְתַתִּיהָ (בראשית לח, כו), פירוש כי על כן שלא נתתיה. עַל־כֵּן מָלֵא לֵב בְּֽנֵי־הָֽאָדָם (קהלת ח, יא), אֲשֶׁר־מְלָאוֹ לִבּוֹ לַֽעֲשׂוֹת כֵּֽן (אסתר ז, ה), וְכַֽאֲשֶׁר יְעַנּוּ אֹתוֹ כֵּן יִרְבֶּה וְכֵן יִפְרֹץ (שמות א, יב), כלומר כל מה שהיו מענים אותו כן היה רבה ופורץ יותר. וכמהו קָרְאוּ לָהֶם כֵּן הָֽלְכוּ מִפְּנֵיהֶם (הושע יא, ב). ובא על המלה הזאת למ"ד השירות לָכֵן חַי־אָנִי נְאֻם י"י (צפניה ב, ט), לָכֵן יִשְׁכַּב עִמָּךְ הַלַּיְלָה (בראשית ל, טו). ויש שתפרש מהם באמת שהיא התחלת הדברים. ויש שתפרש אותם בעבור זה. ויש שתבא עליו בי"ת השירות וּבְכֵן אָבוֹא אֶל־הַמֶּלֶךְ (אסתר ד, טז) כלומר ובזה שתתענו ותבקשו רחמים אבוא למילך אשר לא כדת ואבטח ברחמי הצור. וּבְכֵן רָאִיתִי רְשָׁעִים קְבֻרִים (קהלת ח, י), ויתכן לפרש זה ובאמת. והשם אָבוֹא עַד־תְּכֽוּנָתֽוֹ (איוב כג, ג), כלומר מקום מושבו שהוא נכון שם. ומשקל אחר מָכוֹן לְשִׁבְתְּךָ (שמות טו, יז). ובתוספת ה"א הַמְּכוֹנָה הָֽאֶחָת (מלכים א' ז, כז), וַיַּעַשׂ אֶת־הַמְּכֹנוֹת (שם), פירוש מושב הכיורות. ובשרק וְהֻנִּיחָה שָּׁם עַל־מְכֻֽנָתָֽהּ (זכריה ה, יא), מקום מושבה. ומשקל אחר וְעַל־הַשְׁלַבִּים כֵּן מִמָּעַל (מלכים א' ז, כט). ובהבלע הסתר בדגש וַיַּעַשׂ אֵת הַכִּיּוֹר נְחשֶׁת וְאֵת כַּנּוֹ נְחֹשֶׁת (שמות לח, ח), מקום מושבו. וַֽהֲשִֽׁיבְךָ עַל־כַּנֶּךָ (בראשית מ, יג), מקום מושבך שהיית נכון בו מתחילה. ובה"א הנקבה וְכַנָּה אֲשֶׁר־נָטְעָה יְמִינֶךָ (תהלים פ, טז) רוצה לומר ארץ ישראל על דרך מָכוֹן לְשִׁבְתְּךָ פָּעַלְתָּ י"י מִקְּדָשׁ י"י כּֽוֹנֲנוּ יָדֶֽיךָ (שמות טו, י). ואמר בו לשון נטיעה כמו שמצאנו וְיִטַּע אָֽהֳלֵי אַפַּדְנוֹ (דניאל יא, מה), ועוד שהמשיל אותה לגפן במזמור. וכבר פירשו המלה הזאת כמו נטיעה כמו שאמר אחריו וְעַל־בֵּן אִמַּצְתָּה לָּֽךְ (תהלים פ, טז), שהוא כמו בֵּן פֹּרָת יוֹסֵף (בראשית מט, כב). לַֽעֲשׂוֹת כַּוָּנִים לִמְלֶכֶת הַשָּׁמַיִם (ירמיה ז, יח), עָשִׂינוּ לָהּ כַּוָּנִים לְהַעֲצִבָה (ירמיה מד, יט), וְאֵת כִּיּוּן צַלְמֵיכֶם (עמוס ה, כו), פירוש מיני מאכלים שהיו מכינים ומגישים למלכת השמים ולצלמיהם. ואולי קראם כַוָּנִים וכִיּוּן לכיון דעתם ולבם עליהם לעשותם ולתקנם היטב. ופירושו בו עוד שהוא כוכב שבתי. וכן נקרא בלשון ישמעאל ופרס כיו"ן. ועשו דמותו לעברו. ויונתן תרגם כַּוָּנִים כַּרְדוּטִין. ותרגום חָג֖וּר אֵפ֥וֹד בָּֽד (שמואל ב' ו,  יד) כַּרְדוּט דְבוּץ, בְּנוֹת־הַמֶּ֛לֶךְ הַבְּתוּלֹ֖ת מְעִילִ֑ים (שמואל ב' יג,  יח) כַּרְדוּטִין.

כוס  
וְכוֹס פַּרְעֹה בְּיָדִי (בראשית מ, יא), כּוֹסִי רְוָיָֽה (תהלים כג, ה), כִּי כוֹס בְּֽיַד־י"י וְיַיִן חָמַר מָלֵא מֶסֶךְ (שם עה, ט), גְּבִעִים מְלֵאִים יַיִן וְכֹסוֹת (ירמיה לה, ה), ידוע. מְנָת־חֶלְקִי וְכוֹסִי (תהלים טז, ה), מְנָת כּוֹסָֽם (שם יא, ו), הוא החלק. ויש אומרים כי זה הלשון הוא עלהחלק הגדול. וְאֶת־הַכּוֹס וְאֶת־הַשָּׁלָךְ (ויקרא יא, יז), כְּכוֹס חֳרָבֽוֹת (תהלים קב, ז), שם עוף טמא לא נודע אצלנו. ורבינו שלמה ז"ל פירש פלקו"ן בלע"ז. ואותו שקורין פלקו"ן הוא נמצא ביישוב וצדין בו בני האדם שאר העופות, ואחר שאמר הכתוב כְּכוֹס חֳרָבֽוֹת ידמה שהוא מדברי. 

כור  
מִכּוּר הַבַּרְזֶל (דברים ד, כ), כְּהִתּוּךְ כֶּסֶף בְּתוֹךְ כּוּר (יחזקאף כב, כב), מַצְרֵף לַכֶּסֶף וְכוּר לַזָּהָב (משלי יז, ג), הוא הכלי שמתיך בו הצורף הכסף והזהב. כֹּרִים עֶשְׂרִים אֶלֶף (דברי הימים ב' ב, ט), הכור הוא החומר והוא שלשים סאים. מְכֹֽרֹתַיִךְ וּמֹלְדֹתַיִךְ (יחזקאל טז, ג), בחולם. ובשרק הכ"ף בְּאֶרֶץ מְכֻֽרוֹתַיִךְ (שם כא, לה), כמו מגורותיך. וכן עַל־אֶרֶץ מְכֽוּרָתָם (שם כט, יד). 

כושׁ  
עֶֽבֶד־מֶלֶךְ הַכּוּשִׁי (ירמיה לח, ז), תרגם יונתן עַבְדָא דְמַלְכָּא צִדְקִיָה. ולפי דעתי כי הכושי שב אל עבד כלומר שזה היה כושי שהיה עבד המלך. זֶרַח הַכּוּשִׁי (דברי הימים ב' יד, ח), הַכּוּשִׁים וְהַלּוּבִים (שם טז, ח), ובהראות היו"ד הֲלוֹא כִבְנֵי כֻשִׁיִּים אַתֶּם לִי בְּנֵי יִשְׂרָאֵל (עמוס ט, ז), הם בני כוש בן חם. ופירוש הלא כבני כושיים אתם לי על דרך הֲיַֽהֲפֹךְ כּוּשִׁי עוֹרוֹ (ירמיה יג, כג), כלומר כמו שהכושי לא ישתנה עורו כן אתם לא השתניחם ולא שבתם ממעשיכם הרעים. וכן לזה הענין נקרא שאול כוש כמו שכתוב עַל־דִּבְרֵי־כוּשׁ בֶּן־יְמִינִֽי (תהלים ז, א), כי לא נשתנה לבו משנאת דוד אף על פי שהיה אומר שוב בני דוד כי לא ארע לך עוד. עַל־אֹדוֹת הָֽאִשָּׁה הַכֻּשִׁית (במדבר יב, א), לפי שהיתה מדיָנית קראה כן, והכושים והמדינים והישמעאלים כלם אחדים ושוכנים יחד כמו שאומר וְהִנֵּה אֹֽרְחַת יִשְׁמְעֵאלִים (בראשית לז, כה), ואחר כך אמר וְהַמְּדָנִים מָֽכְרוּ אֹתוֹ (שם לז, לו), וכן במלחמת גדעון עם מדין אמר כִּי יִשְׁמְעֵאלִים הֵֽם (שופטים ח, כד), ודברו רע על משה על שלקה אשה ממדינים והוא משתרר עליהם ואם משתרר על הנבואה הלא גם בנו דבר י"י.

כזב  
כָּל־הָאָדָם כֹּזֵֽב (תהלים קטז, יא), ופירוש הפסוק האמנתי כי אדבר אמונה גדולה היתה לי, כי הייתי מדבר כאשר עניתי כלומר כאשר הייתי בעניי בורח וכשהייתי בחפזי הייתי אומר כל האדם כוזב, כלומר אפילו בזמן שהייתי נחפז ועני מאד הייתי אומר כל האדם שאומר שלא חהיה לי המלוכה כוזב הוא וזו היא האמונה הגדולה. והנפעל יוֹכִיחַ בְּךָ וְנִכְזָֽבְתָּ (משלי ל, ו), הֵן־תֹּחַלְתּוֹ נִכְזָבָה (איוב מא, א). והשם שָׁוְא וּֽדְבַר־כָּזָב (משלי ל, ח), וַתְּדַבֵּר אֵלַי כְּזָבִים (שופטים טז, י), וַיַּתְעוּם כִּזְבֵיהֶם (עמוס ב, ד). והשם בתוספת אל"ף תִֽהְיֶה לִי כְּמוֹ אַכְזָב (ירמיה טו, יח), ופירוש תהיה לי כנגד השם יתעלה כי היה מתרעם הנביא על שהבטיחו ואמר לו נְתַתִּיךָ הַיּוֹם לְעִיר מִבְצָר (שם א, יח), והם היו מקללים ומכים אותו. ופירוש כמו אַכְזָב כמו מקור כזב. ואמר אכזב וכמוהו בתי אַכְזִיב לְאַכְזָב (מיכה א, יד), והיא דרך צחות, כי אכזיב שם עיר כמו שנאמר וּקְעִילָה וְאַכְזִיב וּמָֽרֵאשָׁה (יהושע טו, מד). ואכזב הוא כזב פלימנ"ט בלע"ז. והפעל הכבד [פִּעֵל] עֵד אֱמוּנִים לֹא יְכַזֵּב (משלי יד, ה), אפילו בדברים שאינם עדות כלומר אפילו בדברי הבאי לא יכזב. לֹא אִישׁ אֵל וִֽיכַזֵּב (במדבר כג, יט), אַל־תְּכַזֵּב בְּשִׁפְחָתֶֽךָ (מלכים ב' ד, טז), אֲשֶׁר לֹֽא־יְכַזְּבוּ מֵימָֽיו (ישעיה נח, יא), וּבִלְשׁוֹנָם יְכַזְּבוּ־לֽוֹ (תהלים עח, לו). וכבד אחר [הִפְעִיל] וְאִם־לֹא אֵפוֹ מִי יַכְזִיבֵנִי (איוב כד, כה), כלומר שישים דברי לכזב. כלם ענין אחד. ופירוש לֹֽא־יְכַזְּבוּ מֵימָֽיו על דרך וְתִירוֹשׁ יְכַחֶשׁ בָּֽהּ (הושע ט, ב), כִּחֵשׁ מַֽעֲשֵׂה־זַיִת (חבקוק ג, יז).

כזר  
לֹֽא־אַכְזָר כִּי יְעוּרֶנּוּ (איוב מא, ב), מוּסַר אַכְזָרִי (ירמיה ל, יד), ופירושו מוסר אדם אכזרי כי מוסר סמוך כי הוא פתח, וכן אומר מַכַּת אוֹיֵב (שם) אכזרי. אַכְזָרִי הֵמָּה וְלֹא יְרַחֵמוּ (שם נ, מב), וְֽרַֽחֲמֵי רְשָׁעִים אַכְזָרִֽי (משלי יב, י). והשם אַכְזְרִיּוּת חֵמָה (שם כז, ד). אכזריות הוא הפך הרחמנות.

כחד  
לֹא־נִכְחַד עָצְמִי (תהלים קלט, טו), וְכָל־דָּבָר לֹֽא־יִכָּחֵד מִן־הַמֶּלֶךְ (שמואל ב' יח, יג). והפעל הכבד [פִּעֵל] לֹא כִחַדְתִּי אִמְרֵי קָדֽוֹשׁ (איוב ו, י), וְלֹא כִֽחֲדוּ מֵֽאֲבוֹתָֽם (שם טו, יח). פירוש ולא כחדו מה ששמעו מאבורתם. אַל־תְּכַחֵד מִמֶּנִּי (ירמיה לח, יד), לֹֽא־נְכַחֵד מֵֽאֲדֹנִי (בראשית מז, יח). וכבד אחר [הִפְעִיל] יַכְחִידֶנָּה תַּחַת לְשׁוֹנֽוֹ (איוב כ, יב). כלם ענין ההסתר וההעלמה. וְאֵיפֹה יְשָׁרִים נִכְחָֽדוּ (שם ד, ז), נשמרו ונכרתו. וישׁכון ערים נִכְחָדוֹת (שם טו, כח), נגזרות מאין יושב. ופירושו וישכון ערים שסופן להיות נכחדות. והפעל הכבד וְהִכְחַדְתִּֽיו (שמות כג, כג), לְכוּ וְנַכְחִידֵם מִגּוֹי (תהלים פג, ה), וָֽאַכְחִד אֶת־שְׁלשֶׁת הָֽרֹעִים בְּיֶרַח אֶחָד (זכריה יא, ח), וַיַּכְחֵד כָּל־גִּבּוֹר חַיִל וְנָגִיד וְשָׂר (דברי הימים ב' לב, כא). כלם ענין כריתה והסרה.

כחל  
כָּחַלְתְּ עֵינַיִךְ (יחזקאל כג, מ), פירוש תקנת עיניך בכוחל והוא הַפּוּךְ. וכן קורין לו בערבי אל כחו"ל.

כחשׁ  
וְכִחֵשׁ בַּֽעֲמִיתוֹ (ויקרא ה, כא), כִּחֵשׁ לֽוֹ (מלכים א' יג, יח), כִּֽחֲשׁוּ בַּֽי"י (ירמיה ה, יב), בְּנֵֽי־נֵכָר יְכַֽחֲשׁוּ־לִֽי (תהלים יח, מה), וַתְּכַחֵשׁ שָׂרָה (בראשית יח, טו). אָלֹה וְכַחֵשׁ (הושע ד, ב). וההתפעל בְּנֵי נֵכָר יִתְכַּֽחֲשׁוּ־לִי (שמואל ב' כב, מה). והתאר בָּנִים כֶּֽחָשִׁים (ישעיה ל, ט). והשם סְבָבֻנִי בְכַחַשׁ (הושע יב, א), וּמֵאָלָה וּמִכַּחַשׁ יְסַפֵּֽרוּ (תהלים נט, יג). והקבוץ וּבְכַֽחֲשֵׁיהֶם שָׂרִֽים (הושע ז, ג), כלם ענין כפירה וכזב. ועל דרך ההשאלה כִּחֵשׁ מַֽעֲשֵׂה־זַיִת (חבקוק ג, יז), פירוש כזב תוחלת המיחלים אליו. וְתִירוֹשׁ יְכַחֶשׁ בָּֽהּ (הושע ט, ב), כלומר יכזיב תוחלתם. ובָהּ מן ב' דסבירין בָּם וקורין בָּהּ על פי המסורת. וענין אחר וּבְשָׂרִי כָּחַשׁ מִשָּֽׁמֶן (תהלים קט, כד), פירוש רזה. וכן בדברי רבותינו ז"ל (בבא קמא סה, ע"ב) בהמה כחושה. והשם וַיָּקָם בִּי כַֽחֲשִׁי (איוב טז, ח). והנפעל וְיִכָּֽחֲשׁוּ אֹֽיְבֶיךָ לָךְ (דברים לג, כט),  כלומר שיהיו כחושים ודלים ונכנעים לך. וההתפעל בְּנֵי נֵכָר יִתְכַּֽחֲשׁוּ־לִי (שמואל ב' כב, מה). או יהיו מהענין הראשון כמו שכתבנו ופירושו שיכפרו על מה שעשו והרעו יכפרו עתה מרוב מורא ויאמרו שלא עשו.    

כי  
המלה הזאת חלקה רבי יונה על פנים רבים ופירש רובם כלשון אף על פי. וכן עשו רוב המפרשים. והנכון כי היא לעולם מלת טעם. והנה אפרש לך מקצתם ותבין השאר. כִּי עַם־קְשֵׁה־עֹרֶף הוּא וְסָֽלַחְתָּ (שמות לד, ט), פירוש לפי שאמר הקדוש ברוך הוא הִנֵּה אָֽנֹכִי שֹׁלֵחַ מַלְאָךְ לְפָנֶיךָ (שם כג, כ), אַל־תַּמֵּר בּוֹ כִּי לֹא יִשָּׂא לְפִשְׁעֲכֶם (שם כג, כא) אמר משה רבינו עליו השלום ילך נא י"י בקרבנו כִּי עַם־קְשֵׁה־עֹרֶף הוּא ומתמידים הם לחטוא ואם תשלח מלאך לפנינו והוא לא ישא לפשעינו כרגע נהיה כָּלִים, אבל צריך שתלך אתה ואם יחטאו לך וסלחה לעונינו ולחטאתינו. כִּֽי־תוֹרִישׁ אֶת־הַֽכְּנַֽעֲנִי כִּי רֶכֶב בַּרְזֶל לוֹ כִּי חָזָק הֽוּא (יהושע יז, יח), פירוש לפיכך צריך שתוריש את הכנעני לפי שהוא חזק ורכב ברזל לו ואם לא תורישנו יזיק לך שכונתיו אצלך ויהיה לצנינים בצדך. שִׂכֵּל אֶת־יָדָיו כִּי מְנַשֶּׁה הַבְּכֽוֹר (בראשית מח, יד), פירוש נתן ידיו בשכל כי מנשה הבכור והיה לו לתת ימינו על ראשו אם לא שֶׁשִֹּכֵּל והבין ברוח הקדש כי הקטן יגדל ממנו. ווה טעם שִֹּכֵּל כי מנשה הבכור, כי אם היה משים ימינו על ראש מנשה לא היה שֵֹכֶל בזה אלא כמנהג העולם. לַֽי"י אֱלֹהֵינוּ הָרַֽחֲמִים וְהַסְּלִחוֹת כִּי מָרַדְנוּ בּֽוֹ (דניאל ט, ט). פירוש לפי שמרדנו בו צריך שיהיו לו הרחמים והסליחות לרחם עלינו ולסלוח לנו על כל פשעינו. והנה הראיתי לך הדרך במקצת אותם שמפרשים אותם במקום אף על פי והבין ותדע לנשארים. והכלל לך כי היא מלת המעמ ואתה תבין כלאחד ואחד לפי מקומו. יש שהוא במקום לְפִי עם שי"ן השירות והם הרוב כמו כִּי חָטָאנוּ לֽוֹ (שם ט, יא), לפי שחטאנו לו. ועם שי"ן השירות לבדה כִּֽי־נִתֵּן לִצְבָֽאֲךָ לָֽחֶם (שופטים ח, ו). ויש במקים כ"ף ושי"ן השיריח כִּי תוליד בנים (דברים ד, כה). כשתוליד בנים. ובהיותה קשורה עם מלת אִם כמו כן. ויש מהם למעט והם הרוב כמו כִּי אִֽם־אֶל־הַמָּקוֹם (שם טז, ו), כִּי אִם־עֲוֹנֹֽתֵיכֶם (ישעיה נט, ב). ויש מהם לרבות כִּי אִם־הִכִּיתֶם כָּל־חֵיל כַּשְׂדִּים הַנִּלְחָמִים אִתְּכֶם (ירמיה לז, י), כִּי אִם־יֶשְׁנוֹ בְּיֽוֹנָתָן בְּנִי (שמואל א' יד, לט), כִּי אִם־תְּכַבְּסִי בַּנֶּתֶר (ירמיה ב, כב). ופעמים עם ה"א התמיה הֲכִֽי־אָחִי אַתָּה (בראשית כט, טו). והיא פעמים לאמתה הדבר. וכן פירוש הֲכִי קָרָא שְׁמוֹ יַֽעֲקֹב (שם כז, לו). מִן־הַשְּׁלשָׁה הֲכִי נִכְבָּד (שמואל ב' כג, יט). 

כיד  
יִרְאוּ עֵינָו [עֵינָיו] כִּידוֹ (איוב כא, כ), כמו אידו. נְטֵה בַּכִּידוֹן אֲשֶֽׁר־בְּיָֽדְךָ (יהושע ח, יח), הוא הרומח שבו הנס. וכן וְיִשְׂחַק לְרַעַשׁ כִּידֽוֹן (איוב מא, כא). ואפשר שיהיה זה הרומח לבדו בלא הנס, ואמר רעש כידון רעש הרומח בהליכתו כשמוליכין אותו. וכמוהם עוד לַהַב חֲנִית וְכִידֽוֹן (שם לט, כג), פירוש להב חנית ולהב כידון. אבל וְכִידוֹן נְחשֶׁת בֵּין כְּתֵפָֽיו (שמואל א' יז, ו), אינו רומח כי הוא כלי מגן לכתפיו ואמר בו התרגום וּמְסַחֲפָא דִנְחָשָׁא. קֶשֶׁת וְכִידוֹן יַֽחֲזִיקוּ (ירמיה ו, כג), אמר בו התרגום קַשְׁתָּן וּתְרֵיסִין.

כיל  
וּלְכִילַי לֹא יֵֽאָמֵר שֽׁוֹעַ (ישעיה לב, ה), בחירק. ובצרי וְכֵלַי כֵּלָיו רָעִים (שם לב, ז), והיו"ד יו"ד היחס כיו"ד מוֹכִיחַ אָדָם אַֽחֲרַי (משלי כח, כג), הוּא הַֽהֵיכָל לִפְנָֽי (מלכים א' ו, יז). כילי הוא כנגד השוע כי השוע יותר מהנדיב טוב מהנָּבָל. ולפי דעתי כי מלח כילי נגזרה מענין וְכָל בַּשָּׁלִשׁ (ישעיה מ, יב) ומשרשו ולפיכך נקרא כִילֵי שהוא עושה עניניו ומוציא הוצאותיו במדה קצובה שלא יִוָּתֵר כלום, וכֵלָיו רעים שם הכילות. האחד ממנו כֵּל בפלס גֵּר, כֵּן, ולרבים כֵּלִים. ורוצה לומר כי המדות שלו רעים הם, כי המדה הקצובה והשוה טובה ברוב הדברים אבל מדות הכילי רעים בכל הדברים כי לא יוסיף דבר על המדה הקצובה לא בהוצאת ביתו ולא במתן העניים ועינו צרה בכל אשר יוציא. ועור נפרשנו בשרש כלה מענין כְּלִי, כֵּלִים [אוואר"ו].

כים  
כְּסִיל וְכִימָה (איוב ט, ט), כתב רבי יונה כי הוא חבור הכוכבים הנקרא בערבי אל תורי"א. והחכם רבי אברהם אבן עזרא ז"ל כתב (איוב לח, לא) כי הקדמונים אמרו כימה שבעה כוכבים והם בסוף מזל טלה והנראים הם ששה. וכתב כי הנכון בעיניו כי הוא כוכב אחד והוא כוכב גדול יקרא עין השור השמאלי וכסיל הוא כוכב גדול והוא לב מזל עקרב. הַתְקַשֵּׁר מַֽעֲדַנּוֹת כִּימָה (איוב לח, לא), אמרו רבותינו ז"ל (ברכות נח, ע"ב) כימה יש בו צנה גדולה ומקטרא לפירי וכסיל יש בו חמות גדולה ומכבשא לפירי, לפיכך אמר אֽוֹ־מֽשְׁכוֹת כְּסִיל תְּפַתֵּֽחַ (שם) שהוא מפתח הפירות ומוציאם. והנני עתיד לפרשם עוד בשרש קָשַׁר. 

כיס  
כִּיס אֶחָד יִֽהְיֶה לְכֻלָּֽנוּ (משלי א, יד), מַֽעֲשֵׂהוּ כָּל־אַבְנֵי־כִֽיס (שם טז, יא), לֹא־יִֽהְיֶה לְךָ בְּכִֽיסְךָ (דברים כה, יג), ידוע.

כיף  
וּבַכֵּפִים עָלוּ (ירמיה ד, כט), חֹרֵי עָפָר וְכֵפִֽים (איוב ל, ו), תרגום סלע כֵּיפָא. 

כיר  
כִּיּוֹר נְחֹשֶׁת (שמות ל, יח), כלי שהיו בו מים תמיד. וכמוהו וְהִכָּה בַכִּיּוֹר אוֹ בַדּוּד (שמואל א' ב, יד), אבל הוא שהיו רוחצין בו הבשר ולא שהיו בו מים תמיד. וכמוהו וַיַּעַשׂ כִּיּוֹרִים עֲשָׂרָה וַיִּתֵּן חֲמִשָּׁה מִיָּמִין וַֽחֲמִשָּׁה מִשְּׂמֹאול לְרָחְצָה בָהֶם אֶת־מַֽעֲשֵׂה הָֽעוֹלָה (דברי הימים ב' ד, ו). ואף עלי פי כן מעשה זה הכיור ואותו כלי אחד הוא, ודומה כעין אותו הכלי שקורין לו קונק"א בלע"ז. אבל אותו של משכן היו לו פיות שיוצאין מהן המים כשהיו רוחצים הכהנים ממנו את ידיהם ואת רגליהם שנאמר מִמֶּנּוּ (שמות ל, יט) ולא בתוכו. ואמרו רבותינו ז"ל (זבחים יט, ע"ב) כי בבת אחת היה הכהן רוחץ ממנו ידיו ורגליו. הא כיצד מניח ידו הימנית על גבי רגלו הימנית ואת ידו השמאלית על גבי רגלו השמאלית ורוחץ בבת אחת. כְּֽכִיּוֹר אֵשׁ בְּעֵצִים (זכריה יב, ו), פירוש לפיד אש. תַּנּוּר וְכִירַיִם (ויקרא יא, לה), כירים הוא מקום שפיתת שהיו קדירות לכך נקרא בלשון שנים. והמלה נגזרת ממלת ככיור אש בעצים לפי שמדליקין בו האש תמיד לבשל נקרא כן. 

כלל  
כְּלִילַת יֹפִי (איכה ב, טו), תאר רצונו לומר שכולה יופי. מִכְלַל־יֹפִי (תהלים נ, ב), שם רצונו לומר שציון היא מכלל היופי שהיא יופי כל הארצות. ומשקל אחר לְבֻשֵׁי מִכְלוֹל כֻּלָּם (יחזקאל כג, יב), בחולם. ובשרק הֵמָּה רֹֽכְלַיִךְ בְּמַכְלֻלִים (שם כז, כד). והפעל ממנו כָּֽלְלוּ יָפְיֵֽךְ (שם כז, יא). ומזה הענין עוד אַֽהֲבַת כְּלוּלֹתָיִךְ (ירמיה ב, ב). כַּלָּה קִשֻּׁרֶיהָ (שם ב, לב), כי האשה בימי חופתה כל יפיה וכל תכשיטיה אז הם. ונקראת אפילו אחר החופה כלה לחמיה ולחמותה עֶרְוַת כַּלָּֽתְךָ (ויקרא יח, טו) וְכַלָּתוֹ אֵֽשֶׁת־פִּינְחָס (שמואל א' ד, יט), כַּלָּה בַּֽחֲמֹתָהּ (מיכה ז, ו), כמו שנקרא חתן כל ימיו לחמיו ולחמוחו על ידי חופתו שהיה חתן באמת כמו שפירשתיו בשרשו. והפעל שלא נזכר פעלו בהכפל הפ"א וּבְנֵי יִשְׂרָאֵל הָתְפָּֽקְדוּ וְכָלְכְּלוּ (מלכים א' כ, כז), פירוש נמנו והיו בה כלם כמו שהיה במלחמה הראשונה שבעת אלפים בי לא נפקד מהם איש במלחמה. וְהָאֱלִילִים כָּלִיל יַֽחֲלֹֽף (ישעיה ב, יח), כלם יכרות אותם. כָּלִיל תָּקְטָֽר (ויקרא ו, טו), וְכָלִיל עַל־מִזְבְּחֶֽךָ (דברים לג, י), העולה שהיא כלה נשרפת. כְלִיל־הָעִיר (שופטים כ, מ), פירוש עשן שריפות כל העיר. וכן וְאֶת־כָּל־שְׁלָלָהּ כָּלִיל לַֽי"י אֱלֹהֶיךָ (דברים יג, יז), וכן אמר התרגום גְּמִיר. וכן פירוש כְּלִיל תְּכֵֽלֶת (שמות כח, לא), שכלו תכלית. כֹּל פָּעַל י"י לַֽמַּֽעֲנֵהוּ (משלי טו, ד), וְכָל־זֶה אֵינֶנּוּ שׁוֶֹה לִי (אסתר ה, יג). ובכל מקום מלת כֹּל מזה השרש היא והיא חסרת הכפל וחבורה לכינויים יוכיח באמרך כֻּלּוֹ, כֻּלֵּךְ, כֻּלִּי, כֻּלָּם בדגש לחסרון אות הכפל. ובא כנוי הנסתרים בה"א ומ"ם וּבְלִיַּעַל כְּקוֹץ מֻנָד כֻּלָּהַם (שמואל ב' כג, ו). וכן כנוי הנסתרות בה"א ונו"ן קֶצֶב אֶחָד לְכֻלָּֽהְנָה (מלכים א' ז, לז), והיא מלה כוללת הפרטים. ופעמים תבא על דרך הפלגת הרבוי כמו וְכָל־הָאָרֶץ בָּאוּ מִצְרַיְמָה (בראשית מא, נז), וְכָל־טוּב אֲדֹנָיו בְּיָדוֹ (שם כד, י), וְכָל־טוּב דַּמֶּשֶׂק (מלכים ב' ח, ט), והדומים להם. וְלָרָשׁ אֵֽין־כֹּל (שמואל ב' יב, ג), פירוש מאומה. וכן אֵין לְשִׁפְחָֽתְךָ כֹל בַּבַּיִת (מלכים ב' ד, ב), לֹא־תַֽעֲשֶׂה כָל־מְלָאכָה (שמות כ, י), כָּל־חֵלֶב וְכָל־דָּם לֹא תֹאכֵֽלוּ (ויקרא ג, יז), נַפְשֵׁנוּ יְבֵשָׁה אֵין כֹּל (במדבר יא, ו), כִּי לֹא בְמוֹתוֹ יִקַּח הַכֹּל (תהלים מט, יח). ורוצה לומר במקומות אלה אפילו אחד מהכל.

כלא  
כָּֽלְאוּ שָׁמַיִם מִטָּל וְהָאָרֶץ כָּֽלְאָה יְבוּלָֽהּ (חגי א, י), כָּלֻא וְלֹא אֵצֵֽא (תהלים פח, ט), אֲדֹנִי מֹשֶׁה כְּלָאֵֽם (במדבר יא, כח), לֹא־תִכְלָא רַֽחֲמֶיךָ (תהלים מ, יב), הִנֵּה שְׂפָתַי לֹא אֶכְלָא (שם מ, י). והנפעל וַיִּכָּלֵא הַגֶּשֶׁם (בראשית ח, ב), וַיִּכָּלֵא הָעָם מֵֽהָבִֽיא (שמות לו, ו). והשם כִּֽי־נְתַתֶּם אוֹתִי אֶל־בֵּית הַכֶּֽלֶא (ירמיה לז, יח), כִּֽי־אֹתוֹ עָשׂוּ לְבֵית הַכֶּֽלֶא (שם לז, טו), מִבֵּית כֶּֽלֶא (מלכים ב' כה, כז), בשש נקודות. אֵת בִּגְדֵי כִלְאֹו (ירמיה נב, לג), וּבְבָתֵּי כְלָאִים הָחְבָּאוּ (ישעיה מב, כב). ובמשקל אחר וְלֹֽא־נָֽתְנוּ אֹתוֹ בֵּית הַכְּלֽיּא [הַכְּלֽוּא] (ירמיה לז, ד), וַיֹּצֵא אֹתֹו מִבֵּית הַכְּלֽיּא [הַכְּלֽוּא] (שם נב, לא). ומשקל אחר גָּזַר מִמִּכְלָה צֹאן (חבקוק ג, יז), הה"א תמורת האל"ף וחבורו יוכיח, מִמִּכְלְאֹת צֹֽאן (תהלים עח, ע). כלם ענין מניעה ועצירה. ופירוש מִמִּכְלָה צאן מקום שהצאן נעצרים שם בתוך הגדרות אשר סביב המקום ההוא שלא יוכלו ללכת הצאן משם כי אם דרך הפתח. וּבֶגֶד כִּלְאַיִם (ויקרא יט, יט), פירוש מעורב מצמר ופשתים. לֹֽא־תִזְרַע כַּרְמְךָ כִּלְאָיִם (דברים כב, ט), שני מיני זרעים עם החרצן. שָֽׂדְךָ לֹֽא־תִזְרַע כִּלְאָיִם (ויקרא יט, יט), שני מיני זרעים, וכן הרכבת האילן בכלל. 

כלב  
הֲרֹאשׁ כֶּלֶב אָֽנֹכִי (שמואל ב' ג, ח), לֹא יֶֽחֱרַץ־כֶּלֶב לְשֹׁנוֹ (שמות יא, ז), בשש נקודות. וְהַכְּלָבִים עַזֵּי־נֶפֶשׁ (ישעיה נו, יא), ידוע. כְּלוּב קָֽיִץ (עמוס ח, א), פירוש סל, ודומה לו כִּכְלוּב מָלֵא עוֹף (ירמיה ה, כז), והוא כלי עשוי משבטים מעשה שבכה שמגדלין שם העופות. וְהוּא כָלִבִּֽו [כָלִבִּֽי] (שמואל א' כה, ג), מיוחס אל כָּלֵב כלומר כי ממשפחת כלב היה. וכן תרגם יונתן וְהוּא מִדְבֵית כָּלֵב. 

כלה  
כִּי לֹא־כָלוּ רַֽחֲמָֽיו (איכה ג, כב), כָּלוּ עֵינַי מְיַחֵל (תהלים סט, ד), עֵינַי כָּלוּ לִֽישׁוּעָתֶךָ (שם קיט, קכג), וְאַתֶּם בְּנֵֽי־יַֽעֲקֹב לֹא כְלִיתֶֽם (מלאכי ג, ו). וְכָלוֹת אֲלֵיהֶם (דברים כח, לב), והוא תאר. והאחד ממנו כִּי כָלָה וְנֶחֱרָצָה (ישעיה כח, ככ), כִּי כָלָה אַךְ־נִבְהָלָה (צפניה א, יח). וְיַחְדָּו כֻּלָּם יִכְלָיֽוּן (ישעיה לא, ג), כַּד הַקֶּמַח לֹא תִכְלָה (מלכים א' יז, יד), בקמץ. ומשפטו בסגול. בַּחֶרֶב וּבָרָעָב עַד־כְּלוֹתָֽם (ירמיה מד, כז). והשם כָּלָה אַתָּה עֹשֶׂה (יחזקאל יא, יג), עָשׂוּ כָּלָה (בראשית יח, כא). ומשקל אחר כִּלָּיוֹן חָרוּץ (ישעיה י, כב). והפעל הכבד [פִּעֵל] וְלֹֽא־כִלִּיתִי אֶת־בְּנֵֽי־יִשְׂרָאֵל (במדבר כה, יא), בחירק. לְתֹהוּ וְהֶבֶל כֹּחִי כִלֵּיתִי (ישעיה מט, ד), בצרי. וָֽאֲכַל אֹתָם בְּאַפִּֽי (יחזקאל מג, ח), וּתְכַל תְּלוּנֹּתָם מֵֽעָלַי (במדבר יז, כה). פֶּן־אֲכֶלְךָ בַּדָּֽרֶךְ (שמות לג, ג), משפטו אֲכַלְּךָ בפתח הכ"ף ודגש הלמ"ד. מְכַלּוֹת עֵינַיִם (ויקרא כו, טז), וְעֵינֵי אַלְמָנָה אֲכַלֶּֽה (איוב לא, טז), עַד כַּלּוֹתָם (שמואל א' טו, יח). ונכתב באל"ף לְכַלֵּא הַפֶּשַׁע וּלְחָתֵם [וּלְהָתֵם] חַטָּאות [חַטָּאת] (דניאל ט, כד). ענין כלם והדומים להם ענין כליון והשחתה. ויש בענין השלמה והוא קרוב לענין הראשון כָּלָה הַבַּיִת לְכָל־דְּבָרָיו (מלכים א' ו, לח), כלומר נשלם הבית. וַיִּכְלוּ בְּאֶפֶס תִּקְוָֽה (איוב ז, ו), וַתִּכְלֶינָה שֶׁבַע שְׁנֵי הַשָּׂבָע (בראשית מא, נג), כִּכְלוֹת כֹּחִי אַל־תַּעַזְבֵֽנִי (תהלים עא, ט), זמן השלמת כחי והוא עת הזקנה. וַתֵּכֶל כָּל־עֲבֹדַת מִשְׁכַּן אֹהֶל מוֹעֵד (שמות לט, לב). והשם כְּשַׁלְּחוֹ כָּלָה גָּרֵשׁ יְגָרֵשׁ (שם יא, א), כשישלחם בהשלמת כלכם ישלחכם שלא ישאר אחד. ובתוספת תי"ו לְֽכָל תִּכְלָה רָאִיתִי קֵץ (תהלים קיט, צו), כלומר להשלמת כל הדברים ראיתי קץ אבל מצותך רחבה מאד ואין לה קץ שאף על פי שהמצות יש להן קץ וחשבון ידוע, הענפים מהם רחבים לאין קץ. והאומר כי תִּכְלָה מגזרת וְכָל בַּשָּׁלִשׁ (ישעיה מ, יב) על משקל מִתִּגְרַת יָדְךָ (תהלים לט, יא), טעה בזה ובזה, כי שניהם מנחי הלמ"ד על דרך הדקדוק. ועוד פירשו רְחָבָה מִצְוָתְךָ מְאֹֽד על מצות הלב אבל מצות הגוף יש לה קץ וזה הפירוש הוא האמת. ומשקל אחר תַּכְלִית שִׂנְאָה שְׂנֵאתִים (תהלים קלט, כב), וּֽלְכָל־תַּכְלִית הוּא חוֹקֵר (איוב כח, ג). והפעל הכבד [פִּעֵל] וַיְכַל אֱלֹהִים בַּיּוֹם הַשְּׁבִיעִי (בראשית ב, ב), וַתְּכַל לְהַשְׁקֹתוֹ (שם כד, יט), וַיִּבֶן שְׁלֹמֹה אֶת־הַבַּיִת וַיְכַלֵּֽהוּ (מלכים א' ו, יד), בְּיוֹם כַּלּוֹת מֹשֶׁה (במדבר ז, א), כִּי תְכַלֶּה לַעְשֵׂר (דברים כו, יב), בְּכַלּֽוֹתְךָ מֵֽחַטֵּא (יחזקאל מג, כג), יְכַלּוּ יְמֵיהֶם בַּטּוֹב (איוב לו, יא). ושלא נזכר פעלו ממנו [פֻּעַל] כָּלּוּ תְפִלּוֹת דָּוִד בֶּן־יִשָֽׁי (תהלים עב, כ), וַיְכֻלּוּ הַשָּׁמַיִם וְהָאָרֶץ וְכָל־צְבָאָֽם (בראשית ב, א), כלם והדומים להם ענין השלמה. ובפירוש כָּלּוּ תְפִלּוֹת דָּוִד בֶּן־יִשָֽׁי רבו דעות המפרשים. ולפי דעתי כי זה המזמור הוא תכלית כל תפלותיו ואף על פי שלא כתבו בסוף אולי היתה דעתו לכלות ספרו בספר המעלות וההלולים כי אין המזמורים מסודרים על סדר המעשים. הלא תראה מִזְמוֹר לְדָוִד בְּבָרְחוֹ מִפְּנֵי אַבְשָׁלוֹם (תהלים ג, א) ואחריו כמה מזמורים שהיו טרם מעשה אבשלום. ובזה המומור התפלל על שלמה שתכון מלכותו. וזה היה בעת זקנותו כשהוקם שלמה למלך ואחר זה לא קרה אותו דבר שידבר עליו ובזה כָּלּוּ דבריו ותפלות. וענין אחר כָּלְתָה לִתְשׁוּעָתְךָ נַפְשִׁי (שם קיט, פא), נִכְסְפָה וְגַם־כָּלְתָה נַפְשִׁי (שם פד, ג). והפעל הכבד [פִּעֵל] וַתְּכַל דָּוִד הַמֶּלֶךְ (שמואל ב' יג, לט), ופירוש ותכל נפש דוד. והחכם רבי אברהם אבן עזרא פירשו פועל יוצא והוא אומר על אם אבשלום שהיתה מתאוה אל דוד עד שרצה לצאת ממקומו אל בנו. ולא הזכירה הכתוב כמו אֲשֶׁר יָֽלְדָה אֹתָהּ לְלֵוִי (במדבר כו, נט) וְאֹתוֹ יָֽלְדָה אַֽחֲרֵי אַבְשָׁלֽוֹם (מלכים א' א, ו), ענינם וענין הדומה להם ענין תאוה וחשק. וענין אחר והוא כענין כָּלָה באל"ף מִכָּל־אֹרַח רָע כָּלִאתִי רַגְלָי (תהלים קיט, קא). כתוב באל"ף ונקרא כבעלי הה"א. וְאֶת־בְּנֵיהֶם כָּלוּ בַבָּֽיִת (שמואל א' ו, י), לֹֽא־יִכְלֶה מִמְּךָ (בראשית כג, ו), אֲשֶׁר כְּלִתִנִי הַיּוֹם הַזֶּה מִבּוֹא בְדָמִים (שמואל א' כה, לג), כלם לשון מניעה ועצירה. ואפשר להיות מזה הענין מִקֶּרֶב חֵֽוקְךָ [חֵֽיקְךָ] כַלֵּֽה (תהלים עד, יא), כלומר מנע ידך וימינך מקרב חיקך והוציאה לנקום נקמה באויב. ומן השרש הזה וְאֵת שְׁתֵּי הַכְּלָיֹת (ויקרא ג, ד), והוא ידוע. ויש אומרים כי נקראו כן בעבור שיש להם כח בתאות המשגל מענין נִכְסְפָה וְגַם־כָּלְתָה נַפְשִׁי (תהלים פד, ג), ועל דרך ההשאלה כִּלְיוֹת חִטָּה (דברים לב, יד), כי גרגרי החטה דומות לכליות. ומן השרש הזה כָּל־כְּלִי יוּצַר עָלַיִךְ (ישעיה נד, יז), מַיִם חַיִּים אֶל־כֶּֽלִי (במדבר יט, יז), וְאֶֽל־כֶּלְיְךָ לֹא תִתֵּֽן (דברים כג, כה), וְכֵלִים מִכֵּלִים שׁוֹנִים (אסתר א, ו), וְעַתָּה שָׂא־נָא כֵלֶיךָ (בראשית כז, ג). ומשתמשים במלה הזאת בכל כלי תשמיש כמו וְאֶֽל־כֶּלְיְךָ לֹא תִתֵּֽן, וְכֵלִים מִכֵּלִים שׁוֹנִים, והדומים להם. כְּלֵי הַקָּטָן מִכְּלֵי הָֽאַגָּנוֹת וְעַד כָּל־כְּלֵי הַנְּבָלִֽים (ישעיה כב, כד), פירוש כלי התשמיש הקטן, כלומר שמשימין בהם הדברים הקטנים. וטעם מכְּלֵי הָֽאַגָּנוֹת בסמיכות לפי שיש בכלים הנקראים אגנות כלים שונים אלה מאלה. וכן כלי הנבלים. ויונתן תרגם מכְּלֵי הָֽאַגָּנוֹת מִכַּהֲנַיָא לָבְשֵׁי אֵפוֹדָא וְעַד בְּנֵי לֵוִי אֶחֲדֵי נִבְלַיָא. וכן מזה כֵּלָיו רָעִים (שם לב, ז), אומר כי הַכִּילַי מדותיו רעים וחסרים, כלומר אין צריך לומר כי הוא רע הדעת לתת משלו אלא אפילו כשימכור ימכור במדה רעה וחסרה. ומשתמשים עוד במילה הזאת בכלי זיין, כמו כָּל־כְּלִי יוּצַר עָלַיִךְ. וְאִם־בִּכְלִי בַרְזֶל (במדבר לה, טז), וְעַתָּה שָׂא־נָא כֵלֶיךָ, והדומה להם. ומשתמשים עוד בבגדים ובשאר תשמישי הבית וְכָֽל־הַכְּלִי אֲשֶׁר תֵּשֵׁב (ויקרא טו, כו), וכן וְכַכַּלָּה תַּעְדֶּה כֵלֶֽיהָ (ישעיה סא, י), כלומר בגדיה ותכשיטיה. ומשתמשים בו עוד בבגדים בכלי מילאכת איש וכליו כָּל־כְּלִי בַרְזֶל (מלכים א' ו, ז). ורבותינו ז"ל נשתמשו בבגדים במקומות רבים באמרם (מועד קטן יג, ע"ב, פסחים נה, ע"ב) מביאין כלים מבית האומן כגון כר מבית הכרר. וזולת זה הרבה. ומשקל אחר הוּא מִכְלוֹת זָהָֽב (דברי הימים ב' ד, כא), פירוש כלי הזהב והמ"ם בו נוספת. 

כלח  
תָּבוֹא בְכֶלַח אֱלֵי־קָבֶר (איוב ה, כו), הכ"ף בסגול, עָלֵימוֹ אָבַד כָּֽלַח (שם ל, ב), הוא עת הזקנה.

כלם  
אַל־יָשֹׁב דַּךְ נִכְלָם (תהלים עד, כא), [נִפְעַל] נִכְלָמִים מְאֹד (שמואל ב' י, ה), הֲלֹא תִכָּלֵם שִׁבְעַת יָמִים (במדבר יב, יד), מֵאַנְתְּ הִכָּלֵֽם (ירמיה ג, ג), בּוֹשׁוּ וְהִכָּֽלְמוּ מִדַּרְכֵיכֶם (יחזקאל לו, לב). והשם כִּסְּתָה כְלִמָּה פָנָֽי (תהלים סט, ח). והקבוץ מִכְּלִמּוֹת וָרֹֽק (ישעיה נ, ו). ומשקל אחר וּכְלִמּוּת עוֹלָם אֲשֶׁר לֹא תִשָּׁכֵֽחַ (ירמיה כג, מ), בשורק. והפעל הכבד [הִפְעִיל] כִּי הִכְלִמוֹ אָבִֽיו (שמואל א' כ, לד). ובסגול הה"א לֹא הֶכְלַמְנוּם (שם כה, ז), וַתִּלְעַג וְאֵין מַכְלִֽם (איוב יא, ג), מַכְלִים דָּבָר בָּאָרֶץ (שופטים יח, ז). גַּם־הַכְלִים לֹא יָדָעוּ (ירמיה ו, טו), פירוש לא הרגישו בהכלמם שיכלימם אדם על רוע מעשיהם. ושלא נזכר פועלו ממנו [הָפְעַל] בּשׁוּ וְהָכְלְמוּ וְחָפוּ רֹאשָֽׁם (שם יד, ג), וְלֹא הָכְלַמְנוּ (שמואל א' כה, טו). כלם ענין כלימה. וידוע. והוא יותר מן הבושה, כמו שאמר בּוֹשׁוּ וְגַם־נִכְלְמוּ (ישעיה מה, טז). בֹּשְׁתִּי וְגַם־נִכְלַמְתִּי (ירמיה לא, יח). ועוד כי כְּלִמָּה לעולם מדרך גנאי והבושת פעמים מדרך השבח מצד הענוה. 

כלף  
בְּכַשִּׁיל וְכֵֽילַפֹּת (תהלים עד, ו), היו"ד למשך והוא בשקל וְאֵֽלַמּוֹת סָבִיב סָבִיב (יחזקאל מ, ל), האחד מהם אֵלֶם, כֵּלֶף והוא כלי שמשברין ומסתתין בו האבנים.

כמה  
כָּמַהּ לְךָ בְשָׂרִי (תהלים סג, ב), פירוש יחשוק ויהמה לך.

כמז  
עָגִיל וְכוּמָז (במדבר לא, נ), פירשו רבותינו ז"ל (שבת סד, ע"א) זה דפוס של בית הרחם. 

כמן  
עַל־כַּמֹּן יוּסָּב (ישעיה כח, כו), הוא הנקרא כומין בלע"ז. בְּמִכְמַנֵּי הַזָּהָב וְהַכֶּסֶף (דניאל יא, מג), פירוש מטמוני. ודומה לו בלשון ארמית וַֽאֲשֶׁר לֹא צָדָה (שמות כא, יג) ודלא כמן ליה. 

כמס  
הֲלֹא־הוּא כָּמֻס עִמָּדִי (דברים לב, לד), פירוש גנוז.

כמר  
כִּֽי־נִכְמְרוּ רַֽחֲמָיו אֶל־אָחִיו (בראשית מג, ל). יַחַד נִכְמְרוּ נִֽחוּמָֽי (הושע יא, ח), פירוש נתגלגלו והמו כתרגומו. או פירוש נתחממו. ויהיה קרוב לענינו עוֹרֵנוּ כְּתַנּוּר נִכְמָרוּ (איכה ה, י), שפירושו נשחרו. ומזה נקראו הכומרים וְהִשְׁבִּית אֶת־הַכְּמָרִים (מלכים ב' כג, ה), וּכְמָרָיו עָלָיו יָגִילוּ (הושע י, ה). ותרגום רַק אַדְמַת הַכֹּהֲנִים (בראשית מז, כו) לְחוֹד אַרְעָא דְכֻמָּרַיָּא, והם עובדים עבודה זרה ילבושי שחורים. ופירוש אֶת־שֵׁם הַכְּמָרִים עִם־הַכֹּֽהֲנִֽים (צפניה א, ד), עם שאר עובדי עבודה זרה שאינם לבושי שחורים. וענין אחר כְּתוֹא מִכְמָר (ישעיה נא, כ), כתוא במכמר. ומשקל אחר יִפְּלוּ בְמַכְמֹרָיו רְשָׁעִים (תהלים קמא, י). ומשקל אחר וּפֹרְשֵׂי מִכְמֹרֶת (ישעיה יט, ח). ומשקל אחר וְיַֽאַסְפֵהוּ בְּמִכְמַרְתּוֹ (חבקוק א, טו), הם הרשתות שצדים בהן.

כן  
וַיַּֽעֲשׂוּ־כֵן הַֽחַרְטֻמִּים (שמות ח, ג), המלה הזאת זכרתיה בשרש כּוּן. וכן כתבתי שם וְכַנָּה אֲשֶׁר־נָטְעָה יְמִינֶךָ (תהלים פ, טז). וְהָיָה לְכִנִּם (שמות ח, יב), הָיָה כִנִּים (שם ח, יג). והנפרד מצאנוהו בדברי רבותינו ז"ל בה"א הנקבה (שבת יב, ע"א) ההורג כִּנָּה בשבת. אבל וַתְּהִי הַכִּנָּם (שם ח, יד) הוא כולל על המין. 

כנה  
כִּי לֹא יָדַעְתִּי אֲכַנֶּה (איוב לב, כב), אֲכַנְּךָ וְלֹא יְדַעְתָּֽנִי (ישעיה מה, ד), וְאֶל־אָדָם לֹא אֲכַנֶּֽה (איוב לב, כא). ענינם כסות והעלם השם דרך כבוד. ואמר אליהוא לאיוב לא אכסה שמך ולא אעלימנו אם אתה רשע ולא אשא פניך. וּבְשֵׁם יִשְׂרָאֵל יְכַנֶּֽה (ישעיה מד, ה), פירוש יכסה שמו ויאמר כי ישראל הוא. ופירוש אֲכַנְּךָ וְלֹא יְדַעְתָּֽנִי אמר ואקרא לך בשמך כלומר קראתיך בשמך והוא כורש וקראתיך בלא שמך אלא בכנוי והוא מלך או משיח ועוד לא ידעתני, כי אני הוא הנותן לך כח בעבור ישראל כדי שתוציאם מגלות בבל. וכן אמרו רבותינו ז"ל  לשמות הקדוש ברוך הוא שהם שמות התאר בכל הכנויים חייב (סנהדרין נו, ע"א).

כנס  
כָּנַסְתִּי לִי גַּם־כֶּסֶף וְזָהָב (קהלת ב, ח), כֹּנֵס כַּנֵּד מֵי הַיָּם (תהלים לג, ז), לֵךְ כְּנוֹס אֶת־כָּל־הַיְּהוּדִים (אסתר ד, טז), וְעֵת כְּנוֹס אֲבָנִים (קהלת ג, ה), לִכְנוֹס אֶת־הַגֵּרִים (דברי הימים א' כב, ב). והפעל הכבד [פִּעֵל] וְכִנַּסְתִּים עַל־אַדְמָתָם (יחזקאל לט, כח), נִדְחֵי יִשְׂרָאֵל יְכַנֵּֽס (תהלים קמז, ב). וההתפעל וְהַמַּסֵּכָה צָרָה כְּהִתְכַּנֵּֽס (ישעה כח, כ), כלם ענין אסיפה. ומזה קראו רבותינו ז"ל (ברכות ח, ע"ב) למקום בית התפלה בית הכנסת לפי שנאספים שם לתפלה. מִכְנְסֵי־בָד (שמות כה, מב) וּמִכְנְסֵי פִשְׁתִּים (יחזקאל מד, יח), ידוע, ונקראו מִכְנָסַיִם בלשון שנים והוא בגד אחד לפי שיש לו שתי כנפות.

כנע  
הֲרָאִיתָ כִּֽי־נִכְנַע אַחְאָב (מלכים א' כא, כט), וַיִּכָּנַע מִדְיָן לִפְנֵי בְּנֵי יִשְׂרָאֵל (שופטים ח, כח), כְּהִכָּנַע מְנַשֶּׁה אָבִיו (דברי הימים ב' לג, כג), וּבְהִכָּֽנְעוֹ שָׁב מִמֶּנּוּ אַף־י"י (שם יב, יב). והכבד [הִפְעִיל] וְהִכְנַעְתִּי אֶת־כָּל־אֽוֹיְבֶיךָ (שם א' יז, י), הוּא יַשְׁמִידֵם וְהוּא יַכְנִיעֵם לְפָנֶיךָ (דברים ט, ג), וַיַּכְנַע אֱלֹהִים בַּיּוֹם הַהוּא (שופטים ד, כג), וַיַּכְנַע בֶּעָמָל לִבָּם (תהלים קז, יב). והשם אִסְפִּי מֵאֶרֶץ כִּנְעָתֵךְ (ירמיה י, יז), כלם ענין השפלה. ופירוש אִסְפִּי מֵאֶרֶץ כִּנְעָתֵךְ אספי מהעולם ההכנעה שהיית עושה להם כי את עתידה לשבת במצור. וענין אִסְפִּי כענין אֱסֹף יָדֶֽךָ (שמואל א' יד, יט). כְּנַעַן בְּיָדוֹ מֹֽאזְנֵי מִרְמָה (הושע יב, ז) וַיְבִיאֵהוּ אֶל־אֶרֶץ כְּנַעַן בְּעִיר רֹֽכְלִים שָׂמֽוֹ (יחזקאל יז, ד), הנו"ן נוספת. וַֽחֲגוֹר נָֽתְנָה לַֽכְּנַֽעֲנִֽי (משלי לא, כד). ולדעת התרגום כן וַיַּרְא־שָׁם יְהוּדָה בַּת־אִישׁ כְּנַֽעֲנִי (בראשית לח, ב), יֶחֱצוּהוּ בֵּין כְּנַֽעֲנִֽים (איוב מ, ל). ובא במשקל אחר כִּנְעָנֶיהָ נִכְבַּדֵּי־אָֽרֶץ (ישעיה כג, ח), פירוש סוחריה. ויש לפרש מזה אִסְפִּי מֵאֶרֶץ כִּנְעָתֵךְ. וכן אמר התרגום כְּנוּשִׁי מֵאַרְעָא סְחוֹרְתִּיךְ. וכן יתכן מזה כִּי נִדְמָה כָּל־עַם כְּנַעַן (צפניה א, יא), כלומר העשירים בעלי הסחורה כמו שאמר נכרתו כל נטילי כסף. וכן וְלֹֽא־יִהְיֶה כְנַֽעֲנִי עוֹד (זכריה יד, כא), סוחר, כלומר רבים יהיו המקדישים כלים לבית המקדש עד שלא יצטרכו לסוחר שימכור להם. ואדוני אבי ז"ל כתב כנעני ממש מִגּוֹי כנען. וליפי שהיו חוטבי עצים ושואבי מים כנענים והם החִוִּים שנתנם יהושע חוטבי עצים ושואבי מים לבית המקדש אמר כי לא יהיו עוד הם חוטבי עצים ושואבי מים כי מגדולי האומות יבואו לעבודת בית המקדש, כמו שאמר וְגַם־מֵהֶם אֶקַּח לַכֹּֽהֲנִים לַֽלְוִיִּם (ישעיה סו, כא).

כנף  
כָּל־בַּעַל כָּנָֽף (משלי א, יז), כֹּל צִפּוֹר כָּל־כָּנָֽף (בראשית ז, יד), פירוש כל צפור בעל כנף. כְּנַף־רְנָנִים נֶעֱלָסָה (איוב לט, יג), וְלָהֵנָּה כְנָפַיִם כְּכַנְפֵי הַֽחֲסִידָה (זכריה ה, ט), יִפְרֹשׂ כְּנָפָיו (דברים לב, יא) כַּנְפֵי יוֹנָה נֶחְפָּה בַכֶּסֶף (תהלים סח, יד), ידוע. ועל דרך ההשאלה אֲשֶׁר־בָּאת לַֽחֲסוֹת תַּֽחַת־כְּנָפָֽיו (רות ב, יב), כלומר להסתופף בצלו, עַל־צִיצִת הַכָּנָף (במדבר טו, לח), על ארבע כַּנְפוֹת כסותך (דברים כב, יב), וְנָגַע בִּכְנָפוֹ אֶל־הַלֶּחֶם (חגי ב, יב), קצת הבגד מלמטה יקרא כנף. וכן מִכְּנַף הָאָרֶץ (ישעיה כד, טז), לֶאֱחֹז בְּכַנְפוֹת הָאָרֶץ (איוב לח, יג) בקצות הארץ. אֶשָּׂא כַנְפֵי־שָׁחַר (תהלים קלט, ט), כלומר אם אלך לקצה המזרח. וּמַרְפֵּא בִּכְנָפֶיהָ (מלאכי ג, כ), דימה פריסת האור לפריסת הכנף. וְעַל כְּנַף שִׁקּוּצִים מְשֹׁמֵם (דניאל ט, כז), על פריסת השקוצים  יהיה אדם משומם וחמה. וְלֹֽא־יִכָּנֵף עוֹד מוֹרֶיךָ (ישעיה ל, כ), לא יאסף ולא יעצר. ודומרה לו בלשון רבותינו ז"ל שקורין לאסיפת העם ועצירתם כנופיא (יומא נא, ע"א). ויש מפרשים לא ירחק כלומר לא יהיה בכנף הארץ. וכבר פירשתיו לך בשרש יָרָה.

כנר  
כִּנּוֹר וְעוּגָֽב (בראשית ד ,כא) וַיְהִי לְאֵבֶל כִּנֹּרִי (איוב ל, לא). והקבוץ וְקוֹל כִּנּוֹרַיִךְ לֹא יִשָּׁמַע עֽוֹד (יחזקאל כו ,יג). ובלשון נקבות וּבְכִנֹּרוֹת וּבִנְבָלִים (שמואל ב' ו ,ה), תָּלִינוּ כִּנֹּרוֹתֵֽינוּ (תהלים קלז, ב) ידוע.

כסס  
תָּכֹסּוּ עַל־הַשֶּֽׂה (שמות יב, ד). והשם בְּמִכְסַת נְפָשֹׁת (שם), אֵת מִכְסַת הָֽעֶרְכְּךָ (ויקרא כז, כג). ומשקל אחר וַיְהִי הַמֶּכֶס לַֽי"י (במדבר לא, לז), כלם ענין מנין. ונקרא המכס על שם מנין, לפי שדרך לוקחי המכס לקחת במנין מן העובר עליהם חמישית או ששית או עשירית לפי החוק והמנהג. ורבותינו ז"ל נשתמשו הרבה בלשון מכס באמרם היה עובר על בית המכס וזולת זה הרבה (כלאים פרק ט, משנה ג) עד שמרוב שימושם בו קבעו המ"ם שרשית וקראו ללוקחי המכס מוכסים באמרם (בבא קמא קיג, ע"א) אין פורטין מתיבת המוכסים, כמו שקבעו תי"ו תְּחִלָּה ואמרו מַתְחִיל, מַתְחִילִין, ותי"ו תְּרוּמָה ואמרו תּוֹרֵם, תּוֹרְמִין.
 

כסא  
כִּסֵּא כָבוֹד (ירמיה יז, יב), וַיֵּשֶׁב שְׁלֹמֹה עַל־כִּסֵּא י"י (דברי הימים א' כט, כג), כלומר למשפט כי המשפט לאלהים הוא. הַיֹּשֵׁב עַל־כִּסְאוֹ (שמות יא, ה), הַשָּׁמַיִם כִּסְאִי (ישעיה סו, א), ונכתבו בה"א שֵׁשׁ מַֽעֲלוֹת לַכִּסֵּה (מלכים א' י, יט), וְרֹאשׁ־עָגֹל לַכִּסֵּה (שם). מְאַחֵז פְּנֵי־כִסֵּה (איוב כו, ט), פירוש הקדוש ברוך הוא מאחז פני השמים הנקראים כסא כלומר כי בכחו יעמדו ויפרוס עליהם עננו. והקבוץ בלשון נקבות כִסְאוֹת לְמִשְׁפָּט כִּסְאוֹת לְבֵית דָּוִֽד (תהלים קכב, ה). ונפלה האל"ף ממילת עַל־כֵּס יָהּ (שמות יז, טז), מפני שנתחבר עם יה והיא מלה אחת הסמ"ך בשוא והענין ידוע. לְיוֹם הַכֶּסֶא יָבֹא בֵיתֽוֹ (משלי ז, כ), זמן. וכן בַּכֵּסֶה לְיוֹם חַגֵּֽנוּ (תהלים פא, ד). והה"א תמורת אל"ף. והם בשש נקודות. 

כסה  
אָדָם עָרוּם כֹּסֶה דָּעַת (משלי יב, כג), וְכֹסֶה קָלוֹן עָרֽוּם (שם יב, טז). והשם כְּסוּי עוֹר תַּחַשׁ (במדבר ד, ו). ומשקל אחר וְאֵין כְּסוּת לָֽאֲבַדּֽוֹן (איוב כו, ו), עַל־אַרְבַּע כַּנְפוֹת כְּסֽוּתְךָ (דברים כב, יב), כִּי הִוא כְסוּתֹה לְבַדָּהּ (שמות כב, כו). ומשקל אחר וְעָשִׂיתָ מִכְסֶה לָאֹהֶל (שם כו, יד). וההתפעל וַתִּקַּח הַצָּעִיף וַתִּתְכָּֽס (בראשית כד, סה), תִּכַּסֶּה שִׂנְאָה בְּמַשָּׁאוֹן (משלי כו, כו), הראוי תִּתְכַּסֶּה. והנפעל בַּֽהֲמֹון גַּלָּיו נִכְסָֽתָה (ירמיה נא, מב), לְבִלְתִּי הִכָּסֽוֹת (יחזקאל כד, ח). והפעל הכבד [פִּעֵל] כִּסָּה הֶֽעָנָן (במדבר ט, טו), וַֽעֲוֹנִי לֹֽא־כִסִּיתִי (תהלים לב, ה), אֵלֶיךָ כִסִּֽתִי (שם קמג, ט), בחירק. ופירוש הפסוק הַצִּילֵנִי מֵאֹיְבַי י"י, כי לא גליתי ריבי לבני אדם כי שוא תשועת אדם, אלא כסיתי מהם ואליך לברך גליתי וזה טעם אֵלֶיךָ כִסִּֽתִי אליך צעקתי בסתר ובמכסה מבני אדם. ובצרי כִּסֵּתִי עָלָיו אֶת־תְּהוֹם (יחזקאל לא, טו), וְכִסֵּיתִי בְכַבּֽוֹתְךָ שָׁמַיִם (שם לב, ז), וַיְכַס הֶֽעָנָן (שמות מ, לד), בֶּעָנָן אֲכַסֶּנּוּ (יחזקאל לב, ז), והוקל תְּהֹמֹת יְכַסְיֻמוּ (שמות טו, ה). אֲשֶׁר תְּכַסֶּה־בָּֽהּ (דברים כב, יב). וַתִּקְחִי אֶת־בִּגְדֵי רִקְמָתֵךְ וַתְּכַסִּים (יחזקאל טז, יח), פירוש ותכסי בם. או יסמך אל הכינויים כדרך לבישה יִלְבָּשָׁם הַכֹּהֵן (שמות כט, ל), לְבַשׁ בְּגָדֶיךָ (דברי הימים ב' יח, כט), כלומר הבגדים שנתתי לך שתכסים לכבוד בבואך אל ביתי כסית אותם לפני הצלמים. או יהיה כנוי וַתְּכַסִּים לצלמי זכָר שׁזכַר כלומר כסית הצלמים בבגדי רקמה. וְעֵרוֹם כִּסָּה־בָֽגֶד (יחזקאל יח, טז), בבגד. כִּֽי־תִרְאֶה עָרֹם וְכִסִּיתוֹ (ישעיה נח, ז). והשם וְלִמְכַסֶּה עָתִֽיק (שם כג, יח), כמו כסות והוא בפלס מְמַלֵּא עַל־כָּל־גְּדֹיתָיו (דברי הימים א' יב, טו), שהוא שם תאר כמו מָלֵא, וכן יִמַּךְ הַמְּקָרֶה (קהלת י, יח) הוא לקרוי הבית. ושלא נזכר פעלו ממנו [פֻּעַל] כָּסּוּ הָרִים צִלָּהּ (תהלים פ, יא), וּבַחֹשֶׁךְ שְׁמוֹ יְכֻסֶּֽה (קהלת ו, ד).

כסח  
שְׂרֻפָה בָאֵשׁ כְּסוּחָה (תהלים פ, יז), קוֹצִים כְּסוּחִים (ישעיה לג, יב). והתאר לנקבה וַתְּהִי נִבְלָתָם כַּסּוּחָה (שם ה, כה), בפלס וְשַׁכֻּלָה אֵין בָּהֶֽם (שיר השירים ד, ב), ענין כריתה. תרגום לֹא תִזְמֹֽר (ויקרא כה, ד) לָא תִכְסָח. 

כסל  
הַכְּסִיל חֹבֵק אֶת־יָדָיו (קהלת ד, ה), וְהַכְּסִיל בַּחֹשֶׁךְ הוֹלֵךְ (שם ב, יד). והפעל הקל ממנו וּבְאַחַת יִבְֽעֲרוּ וְיִכְסָלוּ (ירמיה י, ח). והשם זֶה דַרְכָּם כֵּסֶל לָמוֹ (תהלים מט, יד), בשש נקדות. ומשקל אחר אֵשֶׁת כְּסִילוּת הֹֽמִיָּה (משלי ט, יג). ומשקל אחר וְֽאַל־יָשׁוּבוּ לְכִסְלָֽה (תהלים פה, ט), ידוע. וענין אחר וְיָשִׂימוּ בֵֽאלֹהִים כִּסְלָם (שם עח, ז), אִם־שַׂמְתִּי זָהָב כִּסְלִי (איוב לא, כד), כִּֽי־י"י יִֽהְיֶה בְכִסְלֶךָ (משלי ג, כו), אֲשֶׁר־יָקוֹט כִּסְלוֹ (איוב ח, יד), הֲלֹא יִרְאָֽתְךָ כִּסְלָתֶךָ (שם ד, ו), ענינם ענין הבטחון והתקוה. ופירש רבינו סעדיה מזה טֽוֹב־רָשׁ הוֹלֵךְ בְּתֻמּוֹ מֵֽעִקֵּשׁ שְׂפָתָיו וְהוּא כְסִֽיל (משלי יט, א), פירוש והוא בוטח בעשרו והוא כנגד רש, ועקש שפתיו כנגד הולך בתומו. וכן כששנה הפסוק בחלק השלישי מן הספר אמר וְהוּא עָשִׁיר (שם כח, ו), במקום שאמר הנה וְהוּא כְסִיל. עָשׁ כְּסִיל וְכִימָה (איוב ט, ט), כתב רבי יונה כי הוא כוכב גדול נקרא בערבי סוהי"ל (סואל) והכוכבים המתחברים אליו נקראים על שמו כְּסִילִים, כִּֽי־כֽוֹכְבֵי הַשָּׁמַיִם וּכְסִילֵיהֶם (ישעיה יג, י). והחכם רבי אברהם אבן עזרא ז"ל פירש שהם שני כוכבים בשני הסדנים ונקרא אחד מהם כסיל והוא האדום ההורג הגמלים אם יראוהו. וטעם וכסיליהם קרוב מגזרת עַל־הַכְּסָלִים (ויקרא ג, ד). אֽוֹ־מֽשְׁכוֹת כְּסִיל תְּפַתֵּֽחַ (איוב לה, לא), פירשתיו בשרש כימה. וַיַּעַשׂ פִּימָה עֲלֵי־כָֽסֶל (שם טו, כז), וְאֶת־הַחֵלֶב אֲשֶׁר עֲלֵהֶן אֲשֶׁר עַל־הַכְּסָלִים (ויקרא ג, ד), ידוע. וקורין להן בלע"ז פלנק"ש. ופירוש אשר על הכסלים חסר וי"ו וַאֲשׁר על הכסלים. וְהַכְּסָלִים הם סמוך לכליות תחת המתנים והם עקרי הירכים ותרגומו גִּסְסַיָּא. ובדברי רבותינו ז"ל (נדה מח, ע"ב) בנות עניים סימן צד שמאל ממהר לבא..... מפני שנושאות אחיהן על גיססיהן. ותרגום עַל־צַד תֵּאָמַֽנָה (ישעיה ס, ד) עַל גִסְסִין. 

כסם  
כָּסוֹם יִכְסְמוּ אֶת־רָֽאשֵׁיהֶֽם (יחזקאל מד, כ), אמרו רבותינו ז"ל (סנהדרין כב, ע"ב) כתספורת של בן אלעשא ראשו של זה בצד עקרו של זה. ויונתן תרגם סַפָּרָא יִסְפְּרוּן, כלומר לא יגלחו ראשם בהעברת תער ולא ישלחו גם כן פֶּרַע שלא יגלחו כלל אלא יספרו ראשיהם בדרך השוה. וְהַֽחִטָּה וְהַכֻּסֶּמֶת (שמות ט, לב), וְדֹחַן וְכֻסְּמִים (יחזקאל ד, ט), בדגש הסמ"ך, אישפילט"א בלע"ז.

כסף  
כְּאַרְיֵה יִכְסוֹף לִטְרוֹף (תהלים יז, יב), לְֽמַֽעֲשֵׂה יָדֶיךָ תִכְסֹֽף (איוב יד, טו). והנפעל נִכְסְפָה וְגַם־כָּלְתָה נַפְשִׁי (תהלים פד, ג), כִּֽי־נִכְסֹף נִכְסַפְתָּה לְבֵית אָבִיךָ (בראשית לא, ל), הַגּוֹי לֹא נִכְסָֽף (צפניה ב, א), ענין תאוה וחשק. ואמר אדוני אבי ז"ל פירש הַגּוֹי לֹא נִכְסָֽף גוי שאין לו בושה מלשון התלמוד (בבא בתרא קיא, ע"א) איכסיף באכסופי אפי. זָהָב וָכֶסֶף (שמות כה, ג), בשש נקדות. והקבוץ כספים וּלְהָשִׁיב כַּסְפֵּיהֶם אִישׁ אֶל־שַׂקּוֹ (בראשית מב, כה), ידוע. 

כסת  
הוֹי לִמְתַפְּרוֹת כְּסָתוֹת (יחזקאל יג, יח), הִנְנִי אֶל־כִּסְּתֽוֹתֵיכֶנָה (שם יג, כ), כסת ידוע בדברי רבותינו ז"ל באמרם (תענית יא, ע"א) וכי לא היה לו למשה כר או כסת לישב עליה? כסת הסבלים טמאה מדרס (כלים פרק כה, משנה ט) והוא שעושין ומשימין על ראשיהן שיהא נח להם לסבול המשא. כסת עגולה הכדור והאמוס (מקואות פרק י, משנה ב) פירוש כסת קטנה שעושים השרים לשום תחת מראשותיהם וקורין לו אבריליי"ר.

כעס  
רָשָׁע יִרְאֶה וְכָעָס (תהלים קיב, י), קמץ כולו. וְכָעַס הַרְבֵּה וְחָלְיוֹ וָקָֽצֶף (קהלת ה, טז), חציו קמץ וחציו פתח. וַיִּכְעַס אָסָא אֶל־הָרֹאֶה (דברי הימים ב' טז, י). והכבד [פִּעֵל] וְכִֽעֲסַתָּה צָֽרָתָהּ (שמואל א' א, ו), כִּֽעֲסוּנִי בְּהַבְלֵיהֶם (דברים לב, כא). וכבד אחר [הִפְעִיל] אֲשֶׁר הִכְעִיס אֶת־י"י אֱלֹהֵי יִשְׂרָאֵֽל (מלכים א' טו, ל), בְּגוֹי נָבָל אַכְעִיסֵֽם (דברים לב, כא), כֵּן תַּכְעִסֶנָּה (שמואל א' א, ז), לְהַכְעִיסוֹ בְּמַֽעֲשֵׂה יְדֵיכֶֽם (דברים לא, כט), כִּי הִכְעִיסוּ לְנֶגֶד הַבּוֹנִֽים (נחמיה ד, לז), רוצה לומר כי הכעיסונו נגד הבונים. וְהִכְעַסְתִּי לֵב עַמִּים רַבִּים (יחזקאל לב, ט). והשם גַּם־כַּעַס (שמואל א' א' ו), כַּעַס לְאָבִיו בֵּן כְּסִיל (משלי יז, כה), כִּי מֵרֹב שִׂיחִי וְכַעְסִי (שמואל א' א, טו). ויש מהן שנכתבו בשי"ן כִּי לֶאֱוִיל יַֽהֲרָג־כָּעַשׂ (איוב ה, ב), וַתֵּכַהּ מִכַּעַשׂ עֵינִי (שם יז, ז), וְתֶרֶב כַּֽעַשְׂךָ עִמָּדִי (שם י, יז), לוּ שָׁקוֹל יִשָּׁקֵל כַּעְשִׂי (שם ו, ב). ורבי יונה כתב אלו השנים לו שקולי שקל כעשי, כִּי מֵרֹב שִׂיחִי וְכַעְסִי, שרש בפני עצמו בשי"ן בענין כְּאֵב. ואין צורך כי כשהאדם דואג וכואב יכעס בעצמו ועוד כִּי מֵרֹב שִׂיחִי וְכַעְסִי הוא בכל הספרים המדוייקים אשר ראינו בסמ"ך. והקבוץ עַל כָּל־הַכְּעָסִים אֲשֶׁר הִכְעִיסוֹ מְנַשֶּֽׁה (מלכים ב' כג, כו), הכל ענין קצף וחרון אף. ורבי יונה כתב כי הכעיסו לגגד הבונים ענין הלעג והבזו. ואין צורך כי פירושו כי הכעיסו אותנו נגד הבונים כמו שפירשנו כלומר להניא לב הבונים שלא לבנות.

כפף  
כָּפַף נַפְשִׁי (תהלים נז, ז), פעל עומד וזכר נפש בלשון זכר כמו כָּל־נֶפֶשׁ שִׁבְעָֽה (בראשית מו, כה), או יהיה פעל יוצא ופירושו כָּפַף כל אחד מהם נפשי. י"י זֹקֵף כְּפוּפִים (תהלים קמו, ח), הֲלָכֹף כְּאַגְמֹן רֹאשׁוֹ (ישעיה נח, ה). והנפעל אִכַּף לֵֽאלֹהֵי מָרוֹם (מיכה ו, ו), משפטו אִכָּפֵף. והשם לענף הנגזר מזה כִּפָּה וְאַגְמוֹן (ישעיה ט, יג), וְכִפָּתוֹ לֹא רַֽעֲנָֽנָה (איוב טו, לב), כַּפֹּת תְּמָרִים (ויקרא כג, מ), לפי שהיא כפופה. וכן פירש אדוני אבי ז"ל מזה בְּעוֹדָהּ בְּכַפּוֹ יִבְלָעֶֽנָּה (ישעיה כח, ד), כלומר כאשר יראה הרואה אותה בענף יבלענה בעודה בענף. ומזה נקרא עוד תוך היד כַּף לפי שהיא כפופה. מְלֹא כַף נָחַת (קהלית ד, ו), וַיְמַלֵּא כַפּוֹ מִמֶּנָּה (ויקרא ט, יז), בְּעוֹדָהּ בְּכַפּוֹ יִבְלָעֶֽנָּה (ישעיה כח, ד), עַל לֹא־חָמָס בְּכַפָּי (איוב טז, יז), וְכַפָּיו פְּרֻשׂוֹת הַשָּׁמָֽיִם (מלכים א' ח, נד), אֶפְרֹשׂ אֶת־כַּפַּי אֶל־י"י (שמות ט, כט), וְכַף יָשִׂימוּ לְפִיהֶֽם (איוב כט, ט), וְאַכְפִּי עָלֶיךָ לֹֽא־יִכְבָּֽד (שם לג, ז), כמו וכפי והאל"ף נוסף. וכבר כתבנוהו בשרש אָכַף. עַל־כַּפַּיִם כִּסָּה־אוֹר (שם לו, לב), עננים לפי שבתחלה הענן ככף כמו שאמר עָב קְטַנָּה כְּכַף־אִישׁ (מלכים א' יח, מד), ולפי שהם כמו כִּפָּה על בני אדם. וכן וְשַׂכֹּתִי כַפִּי (שמות לג, כב), כלומר אסכך בענני עליך עד עברי. או הוא כף ממש והוא דרך משל. וכן נִשָּׂא לְבָבֵנוּ אֶל־כַּפָּיִם (איכה ג, מא), עננים. ויש לפרשו מלשון כף ופירושו נשא לבבנו עם כפינו על דרך בְּנָשְׂאִי יָדַי אֶל־דְּבִיר קָדְשֶֽׁךָ (תהלים כח, ב), או פירוש נשים לבבנו בכפינו ונשא אותו למשאת אל אל בשמים. וכן פירש רבינו סעדיה ז"ל. הֵן עַל־כַּפַּיִם חַקֹּתִיךְ (ישעיה מט, טז), עננים. וכן כתב אדוני אבי ז"ל. ויתכן לפרשו כמשמעו כאילו על כפים תקותיך שאראה אותך תמיד. וכן פירשו החכם רבי אבררהם אבן עזרא ז"ל. וכן נקרא תחתית הרגל כף מִכַּף רַגְלוֹ (איוב ב, ז), מִכַּף רַגְלְךָ (דברים כח, לה). וכן עַל־כַּף הַיָּרֵךְ (בראשית לב, לג), לפי שהעצם הנכנס בו עצם הירך כפוף. ויש מפרשים כי נקרא כן לפי שהבשר אשר סביב עצם הקולית העליונה עשויה כמין כף. וכן כַּף אַחַת עֲשָׂרָה זָהָב (במדבר ז, יד), כַּפּוֹת זָהָב (שם ז, פד). הוא הבוך והיא כפופה קוֹקְיַיארַא בלע"ז.

כפה  
מַתָּן בַּסֵּתֶר יִכְפֶּה־אָף (משלי כא, יד), ישכך האף ויניחהו. ודומה לו בלשון רבותינו ז"ל (שבת פרק  שמנה עשר משנה ב. דף קכח, ע"ב) כופין את הסל לפני האפרוחים שיעלו ושירדו בשבת. ענין הכפייה הוא שפני הכלי למטה וגבו למעלה. ורבי יהודה הביא בזה השרש אִכַּף לֵֽאלֹהֵי מָרוֹם (מיכה ו, ו), ואולי מצאו בספריו קמוץ. ורבותינו ז"ל נשתמשו הרבה בזה השרש בענין ההכרח  באמרם (קידושין נ, ע"א) כופין אותו עד שיאמר רוצה אני, וזולת זה הרבה. וענין יִכְפֶּה־אָף הוא יותר קרוב לזה הענין ואף על פי שענין כופין אותו וענין כופין את הסל קרובים.

כפל  
וְכָֽפַלְתָּ אֶת־הַיְרִיעָה הַשִּׁשִּׁית (שמות כו, ט), רָבוּעַ יִֽהְיֶה כָּפוּל (שם כח, טז). והנפעל וְתִכָּפֵל חֶרֶב שְׁלִישִׁתָה (יחזקאל כא, יט). והשם בְּכֶפֶל רִסְנוֹ מִי יָבֽוֹא (איוב מא, ה), בשש נקודות. כִּפְלַיִם בְּכָל־חַטֹּאתֶֽיהָ (ישעיה מ, ב). מְעָרַת הַמַּכְפֵּלָה (בראשית כג, ט), מערה לפנים ממערה.

כפן  
כָּֽפְנָה שָֽׁרֳשֶׁיהָ עָלָיו (יחזקאל יז, ז), אספה והוא הפוך מן הדומה לו בדברי רבותינו ז"ל שקורין לאסיפת העם כנופיא (יומא נא, ע"א). לְשֹׁד וּלְכָפָן תִּשְׂחָק (איוב ה, כב), תרגום רָעָב (בראשית יב, י) כַפְנָא. ואדוני אבי ז"ל פירשו היטב והוא חסרון הכיס כלומר אפיסת המעות בעת שהמעות ביוקר כי מה צורך לזכור רעב שתי פעמים והלא זכרו בראש כלם בְּרָעָב פָּֽדְךָ מִמָּוֶת (שם ה, כ). 

כפס  
וְכָפִיס מֵעֵץ יַֽעֲנֶֽנָּה (חבקוק ב, יא), אם נדמה אותו למה שאמרו רבותינו ז"ל (בבא בתרא ג, ע"א) כפסים אריחי, הוא מענין האֶבֶן שזכר בפסוק. ולענין הפסוק ידמה כי הוא מענין העץ כי כבר זכר כי אבן מקיר תזעק. וכן תרגום יונתן וְשַׁפָּא מִגם מְרֵישָׁא עָנִי לֵיהּ. רוצה לומר חתיכה מהקורה.

כפר  
וְכָֽפַרְתָּ אֹתָהּ מִבַּיִת וּמִחוּץ בַּכֹּֽפֶר (בראשית ו, יד), הוא שקורין לו בערבי קפ"ר והוא כמין חמר. ויש מפרשים זפת מדברי רבותינו ז"ל כופרא (שבת סז, ע"א). ומזה נקראת כפרת וְעָשִׂיתָ כַפֹּרֶת (שמות כה, יז), לפי שהיתה מכסה לארון. כי אמר אֲכַפְּרָה פָנָיו (בראשית לב, כא), פירוש אסיר כעסו. לֹא תֽוּכְלִי כַּפְּרָהּ (ישעיה מז, יא), להסירה ולבטלה. וְאִישׁ חָכָם יְכַפְּרֶֽנָּה (משלי טז, ד), יסירנה. ושלא נזכר פעלו ממנו [פֻּעַל] וְכֻפַּר בְּרִֽיתְכֶם אֶת־מָוֶת (ישעיה כח, יח), כלומר יוסר ויתבטל. והשם אִישׁ כֹּפֶר נַפְשׁוֹ (שמות ל, יב), פירוש הסרת עון נפשו כלומר פדיונו. אִם־כֹּפֶר יוּשַׁת עָלָיו (שם כא, ל), נָתַתִּי כָפְרְךָ מִצְרַיִם (ישעיה מג, ג). וענין הכפרה כמו כן מזה הענין כי הכפרה היא הסרת העונות. וכן אמרו רבותינו ז"ל (כתובות י, ע"ב), מִזְבֵּחַ מזיח מכפר. והקשה המקשה היינו מזיח היינו מכפר? ותירץ המתרץ מזיח גזירות, מכפר עונות, ושניהם לשון הסרה הם, כי מזיח מן וְלֹֽא־יִזַּח הַחֹשֶׁן מֵעַל הָֽאֵפֽוֹד (שמות כח, כח). וכן שמשו הם בזה הלשון בלשון הסרה בהרבה מקומות באמרם (חולין ח, ע"ב) מכפר ליה בבליתא דפרסא, כלומר מסיר שמנו ומעבירו בבגד קשה שיקנחנו בו. אוּלַי אֲכַפְּרָה בְּעַד חַטַּאתְכֶֽם (שמות לב, ל), אסיר עוניתיכם וחטאותיכם בהתפללי בעד הטאותיכם. או אסיר כעס הבורא שכעס עליכם בעד חטאתכם. וְכִפֶּר אַֽהֲרֹן (שם ל, י), בנתינת הדם על קרנות המזבח יסיר עונות ישראל שירצה לפני המקום. לְכַפֵּר עַל־נַפְשֹֽׁתֵיכֶֽם (שם ל, טז), כַּפֵּר לְעַמְּךָ יִשְׂרָאֵל (דברים כא, ח). ושלא נזכר פועלו [פֻּעַל] אֲשֶׁר כֻּפַּר בָּהֶם (שמות כט, לג), וְלָאָרֶץ לֹֽא־יְכֻפַּר (במדבר לה, לג). וההתפעל אִֽם־יִתְכַּפֵּר עֲוֹן בֵּית־עֵלִי (שמואל א' ג, יד). ועם הנפעל וְנִכַּפֵּר לָהֶם הַדָּֽם (דברים כא, ח), משפטו וְנִתְכַּפֵּר. והשם יוֹם כִּפֻּרִים (ויקרא כג, כח). וענין אחר כֹּפֶר הַפְּרָזִי (שמואל א' יז, יח). וּכְפַר הָֽעַמֹּנָי (יהושע יח, כד). ומשקל אחר נָלִינָה בַּכְּפָרִֽים (שיר השירים ז, יב). ומשקל אחר לְכָה וְנִֽוָּֽעֲדָה יַחְדָּו בַּכְּפִירִים (נחמיה ו, ב), תרגום העיר ובנותיה וְכַפְרָנָהָא הם בתים חוץ לעיר לכפרים ולעובדי אדמה. אֶשְׁכֹּל הַכֹּפֶר (שיר השירים א, יד), הוא הנקרא בערבי אלחנ"א. וכן כְּפָרִים עִם־נְרָדִֽים (שם ד, יג). ויש מפרשים כְּפָרִים עִם־נְרָדִֽים בושם אחד ואינו כמו אֶשְׁכֹּל הַכֹּפֶר. והחכם רבי אברהם אבן עזרא כתב כי אֶשְׁכֹּל הַכֹּפֶר הוא אשכל הדקל, כי יש לדקל שמות משתנים כפי שנוי זמנו ויש לו זמן הנקרא בלשון ערבי כפ"ר ולו ריח טוב. כְּפִיר וְתַנִּֽין (תהלים צא, יג), וּפְנֵֽי־כְפִיר אֶל־הַתִּֽמֹרָה מִפּוֹ (יחזקאל טא, יט), כְּפִיר אֲרָיוֹת (שופטים יד, ה), הַכְּפִירִים שֹֽׁאֲגִים לַטָּרֶף (תהלים קד, כא), הם עולי ימים מהאריות ומהחיות רעות. וכפיר גדול מגור כמו שאמר ותעל אחת מִגֻּרֶיהָ כְּפִיר הָיָה (יחזקאל יט, ג). ואמר על דרך ההשאלה כְּפִיר גּוֹיִם נִדְמֵיתָ (שם לב, ב), כלומר גדולם וחקיפם. וְסֹֽחֲרֵי תַרְשִׁישׁ וְכָל־כְּפִרֶיהָ (שם לח, יג), כלומר גדוליה ותקיפיה. דַּק כַּכְּפֹר עַל־הָאָֽרֶץ (שמות טז, יד), כְּפוֹר כָּאֵפֶר יְפַזֵּֽר (תהלים קמז, טז), הוא שנופל בשחר בימי הקור וקורין לו בלע"ז קונגלפ"י. וְלִכְפוֹרֵי הַזָּהָב (דברי הימים א' כח, יז), כפות זהב. ורבותינו ז"ל פירשום מזרקים שאמרו (זבחים כה, ע"א), ודם הסכין במאי מקנח ליה? בשפת מזרק כדכתיב כפורי זהב. ונקראו כן על שם שמקנחים בהם הסכין מן הדם כמו מכפר ליה בבליתא דפרסא (חולין ח, ע"ב) שענינו מקנח כמו שפירשנו.

כפשׁ  
הִכְפִּישַׁנִי בָּאֵֽפֶר (איכה ג, טז), יעטני וגאלני. ואפשר לדמותו לדברי רבותינו ולשאמרו (יבמות קז, ע"ב) הוא מדד במדה כפושה, שפירושו מרה גסה כלומר יותר ודאי, כן הכפישני שמני כלו באפר עד שכסני בו. ויש ופרשים כפושה הפוכה כלומר ככלי הפוך על פיו כן הכפישני הפכני באפר.

כר  
עִם־חֵלֶב כָּרִים (דברים לב, יד), אֹֽורִידֵם כְּכָרִים לִטְבוֹחַ (ירמיה נא, מ), כִּיקַר כָּרִים (תהלים לז, כ), רוצה לומר כמשובח שבכרים והוא הַחֵלֶב שהיה כלה על המזבח והכרים הם הכבשים. ועל דרך ההשאלה נקראו הנגידים והאצילים כרים כמו שנקראו גם כן אילים ועתודים. שִׁלְחוּ־כַר משֵֽׁל־אֶרֶץ (ישעיה טז, א). וַיִּקַּח אֶת־שָׂרֵי הַמֵּאֹיות [הַמֵּאוֹת] לַכָּרִי וְלָֽרָצִים (מלכים ב' יד, א), ומלת לַכָּרִי נגרעה ממנה מ"ם הרבים ומשפטו לכרים. וכן וַיִּקַּח אֶת־שָׂרֵי הַמֵּאוֹת וְאֶת־הַכָּרִי (שם ב' יא, יט), או יהיה שם כך לקבוץ הנגידים. וְשִׂים־עָלֶיהָ כָרִים (יחזקאל ד, ב), נגידים ושרי חיילות. ואדוני אבי ז"ל כתב וְשִׂים־עָלֶיהָ כָרִים, לָשׂוּם כָּרִים (שם כא, כז), כבשים כמו שעושים אילי הברזל לנגח החומה. וכן קרא מקום מרעה הכבשים ושאר הבהמות כר כַּר נִרְחָֽב (ישעיה ל, כג), לָבְשׁוּ כָרִים הַצֹּאן (תהלים סה, יד). ורבי יונה פירש שִׁלְחוּ־כַר משֵֽׁל־אֶרֶץ, בן הגמל. ונקרא מושל ארץ מרוב מרוצתו וקלותו והגעתו אל המקומות אשר יכוין אליהם. אדוני אבי ז"ל פירש שלחו כר כֶּבֶשֹ, ופירוש אותו סמוך לפי הוא פתוח. וכן פירש אותו הכבשות של מושל הארץ והוא חזקיהו שלחו אותם אתם מואב מסלע מדברה. והיא מערי מואב אל הר בת ציון שלחו אותם למושל חזקיהו. ואמר זה בעבור כי היו רגילים לשלוח מס למלך ישראל כמו כתוב ומישע מלך מואב היה נקד וְהֵשִׁיב לְמֶֽלֶךְ־יִשְׂרָאֵל מֵֽאָה־אֶלֶף כָּרִים וגו' (מלכים ב' ג, ד), ובמות אחאב פשעו ולא שלחו כמו שכתוב וַיִּפְשַׁע מֶֽלֶךְ־מוֹאָב בְּמֶלֶךְ יִשְׂרָאֵֽל וגו' (שם ב' ג, ה), ועתה בהתחזק מלך ישראל אמר שישיבו לו המס בתחילה. ויתכן ששרש זה כָּרַר.  

ככר  
וְכִכַּר לֶחֶם אַחַת (שמות כט, כג), פירוש לחם גדול, כי השאר היו חלות ורקיקים. לַֽאֲגוֹרַת כֶּסֶף וְכִכַּר־לָחֶם (שמואל א' ב, לו), כתרגומו פִּתָּא דְלַחְמָא כלומר חתיכת לחם. כִּכַּר הַיַּרְדֵּן (בראשית יג, יא), תרגומו מֵישַׁר יַרְדְּנָא. כִּכַּר זָהָב (שמות כה, לט), וַיָּצַר כִּכְּרַיִם כֶּסֶף (מלכים ב' ה, כג), הוֹאֵל קַח כִּכָּרָיִם (שם), וַיִּקַּח בְּיָדוֹ עֶשֶׂר כִּכְּרֵי־כֶסֶף (מלכים ב' ה, ה). ככר החול היה ששים לטרין ושל קדש היה כפול מאה ועשרים לטרין.

כרר  
בְּכַר הַגָּמָל (בראשית לא, לד), הוא מרעת הגמל. ובדברי רבותינו ז"ל (כלאים פרק ט, משנה ב), כר וכסת, כרים וכסתות. והם שמו המלה בדבריהם בכפולים לכן שמנו בכר הגמל כפול, כמו שאמרו (פסחים נה, ע"ב. מועד קטן יג, ע"ב), מביאין כלים מבית האומן כגון כר בית הכרר.. וכר בדבריהם הוא ששוכבים עליו באמרם (גיטין מז, ע"א), אמר לה בתי כריסי כרי.

כרב  
כְּרוּב אֶחָד מִקָּצָה מִזֶּה (שמות כה, יט), וְהָיוּ הַכְּרֻבִים פֹּֽרְשֵׂי כְנָפַיִם (שם כה, כ). ורבי אברהם אבן עזרא ז"ל פירש כי כְּרוּב כולל לכל צורה, כי אלו הכרובים שבתורה פירשו שהם צורת אדם, ופני הכרוב אשר במראות יחזקאל דומה שהוא אומר על פני השור שאמר בפסוק אחד וּפְנֵי־שׁוֹר מֵֽהַשְּׂמֹאול לְאַרְבַּעְתָּן (יחזקאל א, י), ובפסוק אחר אמר פְּנֵי הָֽאֶחָד פְּנֵי הַכְּרוּב (שם י, יד), במקום שאמר הנה פְּנֵי שׁוֹר. ורבותינו ז"ל שָֹמוּ הכ"ף משמשת שאמרו (חגיגה יג, ע"ב) כי פירוש כְּרוּב כרביא. כי כדמות נערים היו. והקשו אלו הפסוקים אשר ביחזקאל. ותרצו יחזקאל בקש עליו רחמים והפכו לכרוב, אמר רבונו של עולם אין קטיגור נעשה סניגור.. והקשו עוד מה שאמר בפסוק פְּנֵי הָֽאֶחָד פְּנֵי הַכְּרוּב וּפְנֵי הַשֵּׁנִי פְּנֵי אָדָם והלא אדם וכרוב אחר הוא? ותרצו, אפי רברבי ואפי זוטרי. יַֽעֲשֶׂה אֹתָהּ כְּרֻבִֽים (שמות כו, לא), פירוש יעשה הפרוכת מרוקמת בצורת כרובים. ונקרא המלך כרוב על דרך ההשאלה בגדולה אַתְּ־כְּרוּב מִמְשַׁח הַסּוֹכֵךְ (יחזקאל כח, יד). 

כרה  
בּוֹר כָּרָֽה וַֽיַּחְפְּרֵהוּ (תהלים ז, טז), אָזְנַיִם כָּרִיתָ לִּי (שם ט, ז), פירוש כרית לי אזנים לשמוע עולה וחטאה לא שאלת (שם), על דרך הִנֵּה שְׁמֹעַ מִזֶּבַח טוֹב (שמואל א' טו, כב). בְּקִבְרִי אֲשֶׁר כָּרִיתִי לִי (בראשית נ, ה), כי יתכן שיעקב אבינו עליו השלום כרה וחפר קברו בחייו. כִּֽי־יִכְרֶה אִישׁ בֹּר (שמות כא, לג), כֹּרֶה שַּׁחַת (משלי כו, כז). והשם וּמִכְרֵה־מֶלַח (צפניה ב, ט). ומשקל אחר נְוֹת כְּרֹת רֹעִים וְגִדְרוֹת צֹֽאן (שם ב, ו), פירוש מקום שיכרו הרועים להיות שם מקניהם נכלאים. והנפעל עַד יִכָּרֶה לָרָשָׁע שָֽׁחַת (תהלים צד, יג). כולם ענין חפירה. ויתכן לפרש וּמִכְרֵה־מֶלַח תל מלח. ודומה לו בדברי רבותינו ז"ל שאמרו לתל התבואה כרי ואמרו (בבא מציעא מב, ע"א) התחיל למוד אומר ברוך השולח ברכה בכרי הזה. וענין אחר וַיִּכְרֶה לָהֶם כֵּרָה גְדוֹלָה (מלכים ב' ו, כג) וְתִכְרוּ עַל־רֵֽיֽעֲכֶֽם (איוב ו, כז), יִכְרוּ עָלָיו חַבָּרִים (שם מ, ל). והפעל הכבד [הִפְעִיל] לְהַכְרוֹת אֶת־דָּוִד (שמואל ב' ג, לה). כן כתוב, אבל קרי לְהַבְרוֹת. כן אמרו רבותינו ז"ל (סנהדרין כ, ע"א), כתיב לְהַכְרוֹת וקרי לְהַבְרוֹת בתחלה להברותו ולבסוף להכרותו. וכן כתב מנחם בן סרוק. בהכתוב להכרות. וכן כתב רבי יהודה. ואנחנו לא מצאנוהו כן בכל הספרים המדוייקים אשר ראינו. וכן כתב רבי יונה כי לא מצא כתוב להכרות בשום ספר מדוייק ולא במסורת. ענינם ענין אכילה. וכתב אדני אבי ז"ל בספר הגלוי כי לשון כָּרָה היא ארוחה גדולה ובָרָה היא ארוחה קטנה. ופירוש מה שאמרו רבותינו ז"ל בתחלה להברותו ולבסוף להכרותו בתחלה הפצירו בו שיאכל מעט, וזהו להברותו כמו וְאֶבְרֶה מִיָּדָֽהּ (שם ב' יג, ו), שהוא אוכל מעט כדרך החולה, ולבסוף להכרותו שיאכילוהו הרבה אחר כן כאשר יחל לאכול מעט. וענין אחר וְגַם־מַיִם תִּכְרוּ מֵֽאִתָּם (דברים ב, ו), וָֽאֶכְּרֶהָ לִּי (הושע ג, ב), ודגש הכ"ף לתפארת כדגש יִקְּרֵךְ עָוֹן (שמואל א' כח, י). והשם וְנָֽתַתִּי מִכְרָם (במדבר כ, יט), וְרָחֹק מִפְּנִינִים מִכְרָֽהּ (משלי לא, י), ענינם ענין קנין. ויתכן להיות מזה. עַל־מִכְרָם בַּכֶּסֶף צַדִּיק (עמוס ב, ו), כמו שאמר במקום אחר לִקְנוֹת בַּכֶּסֶף דַּלִּים (שם ח, ו). ויש מפרשים מזה בְּקִבְרִי אֲשֶׁר כָּרִיתִי לִי (בראשית נ, ה), ואף על פי שאברהם קנה אותו הרי הוא כאילו קנהו. או מפני שקנה חלק עשו בנזיד עדשים.

כרך  
וְתַכְרִיךְ בּוּץ וְאַרְגָּמָן (אסתר ח, טו), טלית של פשתן ונקרא תכריך על שם שהאדם כורך עצמו ומתעטף בו. ובדברי רבותינו ז"ל (כלאים פרק ט, משנה ד), תכריכי המת. והם נשתמשו בזה השרש בפעל הקל באמרם (ברכות ל, ע"ב) אפילו נחש כרוך על עקבו לא יפסיק. כרוכה ומנחת בקרן זויות (קדושין סו, ע"א).

כרם  
וַיִּטַּע כָּֽרֶם (בראשית ט, כ), וְעַד־כֶּרֶם זָֽיִת (שופטים טו, ה), בשש נקודות. כַּרְמִי שֶׁלִּי לְפָנָי (שיר השירים ח, יב). לֹֽא־יִפְנֶה דֶּרֶךְ כְּרָמִֽים (איוב כד, יח), פירש רבינו סעדיה ז"ל לא יפנה דרך יישוב, כי הכרמים קרובים לעיר לעולם והרשע לא יפנה דרך יישוב אלא כל ימיו יהיה במדבר זה. ויש מפרשים כי הכ"ף שימוש כמו רָמִים. וּכְרָמֵינוּ סְמָדַֽר (שיר השירים ב, טו). ונקראו עובדי הכרמים  כורמים לְכֹֽרְמִים וּלְגְבִים [וּלְיֹגְבִֽים] (ירמיה נב, טו), אִכָּרֵיכֶם וְכֹֽרְמֵיכֶֽם (ישעיה סא, ה). ופירוש וְעַד־כֶּרֶם זָֽיִת, ו"ו וְעַד עומד במקום שנים ומשפטו ועד כרם וְזַיִת. או יהיה כרם סמוך אל זית. ויקרא כרם זית מקום נטיעת זתים הרבה ביחד. וכן דעת רבותינו ז"ל בזה שאמרו (בבא מציעא פו, ע"ב) כרם זית איקרי כרם סתמא לא איקרי. ונקרא כרם לקיבוץ נטיעות זתים הרבה במקום אחד כמו שנקרא נטיעת הגפנים הרבה כאחד כרם, כי לא תקרא הגפן כרם ולא מקום נטיעת גפן אחת ושתים כי אם נטיעות הרבה ביחד. וכן אמרו רבותינו ז"ל (כלאים פרק רביעי משנה ו) כי נקרא כרם גפנים נטועות שתי כנגד שתים ואחת יוצאה זנב ובפחות מכן לא יקרא כרם. כי וַיָּחֶל נֹחַ אִישׁ הָֽאֲדָמָה וַיִּטַּע כָּֽרֶם הדבר ידוע כי הוא לא החל לטעת הגפנים אבל שהיו נוטעים בתחלת הגפנים נפרדים כשאר העצים לאכול פריהן לא לעשות יין מהם והוא החל לנטוע הגפנים הרבה ביחד כדי לעשות מהם יין, וזהו וַיִּטַּע כָּֽרֶם (בראשית ט, כ). ויש מפרשים כן בְּכַרְמֵי עֵין גֶּֽדִי (שיר השירים א, יד), כי אינו אומר על כרם גפנים אלא על אילנות רבים נטועים יחד. 

כרע  
כָּרַע רָבַץ כְּאַרְיֵה (בראשית מט, ט), בִּלְתִּי כָרַע תַּחַת אַסִּיר (ישעיה י, ד), פירש החכם רבינו אברהם אבן עזרא ז"ל לא ימלט אלא אותו שיכרע ויטמן תחת אסיר ותחת הרוגים יפולו להמלט. ורבי אחי רבי משה ז"ל פירש זולתי זאת הכריעה שיש להם בארצם עתה שהאומות מכניעים אותם אסירים ילכו והרוגים יפולו, ותחת הוא בַּמָּקוֹם כמו שְׁבוּ אִישׁ תַּחְתָּיו (שמות טז, כט). כָּֽרְעוּ עַל־בִּרְכֵיהֶם (שופטים ז, ו), מִכְּרֹעַ עַל־בִּרְכָּיו (מלכים א' ח, נד), וּבִרְכַּיִם כֹּֽרְעוֹת תְּאַמֵּֽץ (איוב ד, ד), וְכֻלְּכֶם לַטֶּבַח תִּכְרָעוּ (ישעיה סה, יב). והפעל הכבד [הִפְעִיל] וּבַחוּרֵי יִשְׂרָאֵל הִכְרִֽיעַ (תהלים עח, לא), תַּכְרִיעַ קָמַי תַּחְתָּֽי (שם יח, מ), הַכְרֵעַ הִכְרַעְתִּנִי (שופטים יא, לה), ענינם ענין הכנעה. ומזה נקראו רגלי הבהמה כרעים לפי שהם כורעות בכריעה הכרכים שְׁתֵּי כְרָעַיִם אוֹ בְדַל־אֹזֶן (עמוס ג, יב), וְהַקֶּרֶב וְהַכְּרָעַיִם יִרְחַץ בַּמָּיִם (ויקרא א, יג). אבל אֲשֶׁר־לֹא [לוֹ] כְרָעַיִם מִמַּעַל לְרַגְלָיו (שם יא, כא), הם אצבעות הרגלים היתרות ממעל לארבע רגלים שיש לחגב סמוך לראשו ובהם הוא מתחזק כשרוצה לקפוץ, וזהו שאמר לְנַתֵּר בָּהֵן עַל־הָאָֽרֶץ (שם).

כרשֹ  
מִלָּא כְרֵשֹׂו מֵֽעֲדָנָי (ירמיה נא, לד), ידוע בדברי רבותינו ז"ל באמרם (חולין פרק שילישי משנה א. דף מב, ע"א), הכרס הפנימית שניקבה או שנקרעה רוב החיצונה, וזולת זה הרבה.

כרת  
כָּרַת י"י אֶת־אַבְרָם בְּרִית לֵאמֹר (בראשית טו, יח). כָּֽרְתוּ יַעְרָהּ נְאֻם י"י (ירמיה מו, כג) יש מחלוקת בקריאת המלה הזאת יש שקורין אותה בקמץ חטף ואומרים שהיא צווי, ויש שקורין אותה בהעמדה, וכן מצאנוה בספרים מדוייקים הכ"ף מעמדת בגעיא. והוא הנכון ויהיה עבר במקום עתיד יִכְרְתוּ יַעְרָהּ, כי כן דרך המקרא במקומות רבים ובדברי הנבואה הרבה מאד. וסמך נְאֻם אל פעל עבר אף על פי שאינו מן המנהג בדברי הנבואה, הנה נא כמוהו יָֽרְדוּ לַטָּבַח נְאֻם־הַמֶּלֶךְ י"י צְבָאֹות שְׁמֹֽו (שם מח, טו), וכן עם פעל עבר בדברי תוכחה כֻּלְּכֶם פְּשַׁעְתֶּם בִּי נְאֻם־י"י (שם ב, כט). נִכְרָת־בְּרִית לֵאלֹהֵינוּ (עזרא י, ג), וַיִּכְרְתוּ בְרִית בִּבְאֵר שָׁבַע (בראשית כא, לב), הִנֵּה אָנֹכִי כֹּרֵת בְּרִית (שמות לד, י), כְּרָת־לָנוּ בְרִית (שמואל א' יא, א), אָלוֹת שָׁוְא כָּרֹת בְּרִית (הושע י, ד), וַיִּכְרֹת יְהֽוֹנָתָן עִם־בֵּית דָּוִד (שמואל א' כ, טז), בִּכְרָת־בְּנִי עִם־בֶּן־יִשַׁי (שם א' כב, ח). כִּרְתוּ עֵצָה (ירמיה ו, ו), בחירק פ"א הפעול. וּכְרוּת שָׁפְכָה (דברי כג, ב). וְכָתַב לָהּ סֵפֶר כְּרִיתֻת (שם כד, א). והקבוץ וָאֶתֵּן אֶת־סֵפֶר כְּרִֽיתֻתֶיהָ אֵלֶיהָ (ירמיה ג, ח). והנפעל וְנִכְרַת מֵֽעַמָּֽיו (שמות ל, לג), אַֽחֲרִית רְשָׁעִים נִכְרָֽתָה (תהלים לז, לח), וְנִכְרְתָה הַנֶּפֶשׁ הַהִוא (ויקרא ז, כ), הִכָּרֵת תִּכָּרֵת (במדבר טו, לא). ושלא נזכר פעלו מהדגוש [פֻּעַל] לֹֽא־כָרַּת שָׁרֵךְ (יחזקאל טז, ד), וְהָֽאֲשֵׁרָה אֲשֶׁר־עָלָיו כֹּרָתָה (שופטים ו, כח). והפעל הכבד [הִפְעִיל] וְהִכְרַתִּי לְאַחְאָב (מלכים ב' ט, ח), כִּֽי־יַכְרִית י"י אֱלֹהֶיךָ (דברים יב, כט), לְהַכְרִית הַֽצְפַרְדְּעִים (שמות ח, ה). וְלוֹא נַכְרִית מֵהַבְּהֵמָֽה (מלכים א' יח, ה), פירוש ולא נכרית העיר מהבהמה. ושלא נזכר פעלו [הָפְעַל] הָכְרַת מִנְחָה וָנֶסֶךְ (יואל א, ט), ידוע. ופירוש כרות שפכה שנכרת הגיד ושוב אינו יורה כחץ קלוח הזרע אלא שופך ושותת ואינו מוליד. וְהַכְּרֵתִי וְהַפְּלֵתִי (מלכים א' א, לח), שתי משפחות היו בישראל ששמם כך. ויונתן תרגם וְקַשָׁתַיָא וְקַלָעַיָא. אבל נֶגֶב הַכְּרֵתִי (שמואל א' ל, יד), הוא מפלשתים, כמו שנאמר עליהם גּוֹי כְּרֵתִים (צפניה ב, ה), וְהִכְרַתִּי אֶת־כְּרֵתִים (יחזקאל כה, טז) כְּרֻתֹת אֲרָזִֽים (מלכים א' ו, לו), פירוש קורות ארזים כרותות וחטובות היטב. 

כשֹב  
אִם־כֶּשֶׂב הֽוּא־מַקְרִיב (ויקרא ג, ז), בשש נקודות. וְהַכְּשָׂבִים הִפְרִיד יַֽעֲקֹב (בראשית ל, מ). ידוע כי הוא כמו הפוך כבש וכשב אחד הוא, וכאשר הוא בן שנה יקרא כשב וכבש, ויותר מבן שנה יקרא אַיִל. 

כשֹה  
עָבִיתָ כָּשִׂיתָ (דברים לב, טו), ענינו כמו בסמ"ך, כלומר כסית לבבך מרוב השומן עד אשר לא תבין. 

כשׁל  
כָּשַׁל כֹּחַ הַסַּבָּל (נחמיה ד, ד), וְכָֽשַׁלְתָּ הַיּוֹם (הושע ד, ה), כִּי כָֽשְׁלָה יְרוּשָׁלַם (ישעיה ג, ח), כָּשַׁלְנוּ בַֽצָּהֳרַיִם כַּנֶּשֶׁף (ישעיה נט, י), כִּי־כָֽשְׁלָה בָֽרְחוֹב אֱמֶת (שם נט, יד), וּבַֽחוּרִים כָּשׁוֹל יִכָּשֵֽׁלוּ (שם מ, ל), וְאֵין בִּשְׁבָטָיו כּוֹשֵֽׁל (תהלים קה, לז), כּוֹשֵׁל יְקִימוּן מִלֶּיךָ (איוב ד, ד). והנפעל וְהָיָה הַנִּכְשָׁל בָּהֶם בַּיּוֹם הַהוּא כְּדָוִיד (זכריה יב, ח), וְנִכְשָׁלִים אָֽזְרוּ־חָֽיִל (שמואל א' ב, ד), וּבִכָּשְׁלוֹ אַל־יָגֵל לִבֶּֽךָ (משלי כד, יז), משפט וּבְהִכָּֽשְׁלוֹ. והפעל הכבד [הִפְעִיל] הִכְשִׁיל כֹּחִי (איכה א, יד), הִכְשַׁלְתֶּם רַבִּים בַּתּוֹרָה (מלאכי ב, ח). והשם וּלְמִכְשׁוֹל לֵב (שמואל א' כה, לא). והקבוץ וְהַרְבֵּה הַמִּכְשֹׁלִים (יחזקאל כא, כ). ומשקל אחר וְהַמַּכְשֵׁלָה הַזֹּאת תַּחַת יָדֶֽךָ (ישעיה נ, ו). והקבוץ וְהַמַּכְשֵׁלוֹת אֶת־הָֽרְשָׁעִים (צפניה א, ג). ומשקל אחר וְלִפְנֵי כִשָּׁלוֹן גֹּבַהּ רֽוּחַ (משלי טז, יח), כולם ענינים ענין נפילת התגבורת וריפוי הכח וכן בענין נגיפת הרגל במה שיפגע בו יְכָשְׁלוּ [וְכָשְׁלוּ] בִּגְוִיָּתָֽם (נחום ג, ג). והנפעל וְאִם־תָּרוּץ לֹא תִכָּשֵֽׁל (משלי ד, יב), יִכָּֽשְׁלוּ בַּֽהֲלִֽכָותָם [בַּֽהֲלִֽיכָתָם] (נחום ב, ו), וְרִשְׁעַת הָֽרָשָׁע לֹֽא־יִכָּשֶׁל בָּהּ (יחזקאל לג, יב), רֹֽדְפַי יִכָּֽשְׁלוּ (ירמיה כ, יא). והפעל הכבד [הִפְעִיל] הִכְשַׁלְתֶּם רַבִּים בַּתּוֹרָה (מלאכי ב, ח), וַיַּכְשִׁלוּם בְּדַרְכֵיהֶם (ירמיה יח, טו). והשם וְנָתַתִּי מִכְשׁוֹל לְפָנָיו (יחזקאלג, כ), ואף על פי שהענין הזה והענין הראשון קרובים והכל ענין אחד יש להפריש מעט ביניהם. בְּכַשִּׁיל וְכֵֽילַפֹּת יַֽהֲלֹמֽוּן (תהלים עד, ו), פירושו קרדום. וכן תרגום וּבְקַרְדֻּמּוֹת בָּאוּ לָהּ (ירמיהו מו, כב) וּכְמָא דְעָלִין בְּכַשִׁילִין. 

כשׁף  
מְעוֹנֵן וּמְנַחֵשׁ וּמְכַשֵּֽׁף (דברים יח, י) מְכַשֵּׁפָה לֹא תְחַיֶּֽה (שמות כב, יז), אמר מכשפה לפי שרוב הכשפים נמצאו בנשים. לַֽחַרְטֻמִּים וְלָֽאַשָּׁפִים וְלַֽמְכַשְּׁפִים (דניאל ב, ב), כתב החכם רבי אברהם אבן עזרא ז"ל כי המכשפים הם המשנים דבר התולדה למראה העין, והכשדים הם חכמי המזלות. וקרא נבוכדנצר למכשפים, לפי שהם יודעים השעות הראויות לעשות בהם מעשיהם אולי יסתכלו וידעו מה החלום כפי מערכות הככבים בזאת השעה. גם קרא לכשדים שהם יודעים העתידות כפי מלאכתם בדעתם מולד האדם לנהוג המעלות על הגבולים ועל מבטי הככבים המשרתים ושני המאורות ותקופות השנה והחדש והשבוע והיום והם יודעים מולד נבוכדנצר. והתאר וְאֶל־עֹֽנְנֵיכֶם וְאֶל־כַּשָּֽׁפֵיכֶם (ירמיה כז, ט). והשם וּכְשָׁפֶיהָ הָֽרַבִּֽים (מלכים ב' ט, כב).

כשׁר  
אֵי זֶה יִכְשַׁר הֲזֶה אוֹ־זֶה (קהלת יא, ו). והתאר וְכָשֵׁר הַדָּבָר לִפְנֵי הַמֶּלֶךְ (אסתר ח, ה). והשם וּמַה־כִּשְׁרוֹן לִבְעָלֶיהָ (קהלת ה, י). ומהכבד [הִפְעִיל] וְיִתְרוֹן הַכְשֵׁיר חָכְמָֽה (שם י, י), ענינם היושר והנכונה. מוֹצִיא אֲסִירִים בַּכּוֹשָׁרוֹת (תהלים סח, ז), הם טבעות הכבלים, והכ"ף כקו"ף בענין כמו קשורים כי הכ"ף והקו"ף ממוצא אחד. וכן מִֽי־תִכֵּן אֶת־רוּחַ י"י (ישעיה מ, יג) בכ"ף, וְתִּקֵּן משלים הרבה (קהלת יב, ט), בקו"ף והענין אחד. יָדֶיהָ שִׁלְּחָה בַכִּישׁוֹר (משלי לא, יט), הוא שקורין ורטי"ל, כלומר שמשימין אותו בראש הפלך כדי לישר המטוה. והוא נגזר מהענין הראשון. 

כתת  
וְכַתּוֹתִי מִפָּנָיו צָרָיו (תהלים פט, כד), וּמָעוּךְ וְכָתוּת (ויקרא כב, כד), כְּשֵׁבֶר נֵבֶל יֽוֹצְרִים כָּתוּת (ישעיה ל, יד), כֹּתּוּ אִתֵּיכֶם לַֽחֲרָבוֹת (יואל ד, י), וָֽאֶכֹּת אֹתוֹ טָחוֹן (דברים ט, כא), משפטו אָכֹת בפלס וְחַנֹּתִי אֶת־אֲשֶׁר אָחֹן (שמות לג, יט). או הוא כמשפטו במשקל מָה אֶקֹּב (במדבר כג, ח). והשם כָּתִית לַמָּאוֹר (שמות כז, כ). ופירשו רבותינו ז"ל (מנחות פו, ע"א) שהיה כותש הזתים במכתש ולא היה טוחנם ברחים כדי שלא יהיו בו שמרים, ואחר שהוציא טפה ראשונה היה מכניסן לריחים וטוחנן, ואותו השמן שהוציא על ידי טחינה כשר למנחות ופסול למנורה שנאמר כָּתִית לַמָּאוֹר. ומה שאמר במנחות בְּשֶׁמֶן כָּתִית רֶבַע הַהִין (שם כט, מ), לא נאמר לחובה. והפעל הכבד [הִפְעִיל] וַיַּכּוּם וַֽיַּכְּתוּם (במדבר יד, מה). וכבר פירשתיו בשרש יָכַת. ויתכן להיות עוד משרש נָכַת. וכן וָֽאֶכֹּת אֹתוֹ טָחוֹן (דברים ט, כא). ושלא נזכר פעלו מהכבד [פֻּעַל] וּשְׁאִיָּה יֻכַּת־שָֽׁעַר (ישעיה כד, יב), פירוש ובשאיה יכת שער. וְכָל־פְּסִילֶיהָ יֻכַּתּוּ (מיכה א, ז). וכבד אחר [פִּעֵל] וכִּתַּת נְחַשׁ הַנְּחֹשֶׁת (מלכים ב' יח, ד), וְכִתְּתוּ חַרְבוֹתָם לְאִתִּים (ישעיה ב, ד), וְכִתְּתוּ אֶת־הָאָרֶץ (זכריה יא, ו). והשם וְלֹֽא־יִמָּצֵא בִמְכִתָּתוֹ חֶרֶשׂ (ישעיה ל, יד), ענין כולם הרציצה והשבר. וכתב רבי יונה כי מן השרש הזה חִטִּים מַכּוֹת (דברי הימים ב' ב, ט). והוא שם על משקל מַשּׁוֹר רצונו לומר חטים טחונים. ואדוני אבי ז"ל שקלו בשקל משור מן נשר וכן מכות שרשו נכת. ותרגום וַֽיְנַשְּׁכוּ (במדבר כא, ו) וּנְכִיתוּ והאכילה היא נכיתה. וכן בדברי רבותינו ז"ל (עבודה זרה לה, ע"ב) מנכית ואכיל אבי מצרי. 

כתב  
וְכָתַב לָהּ סֵפֶר כְּרִיתֻת (דברים כד, א), מִֽסִּפְרְךָ אֲשֶׁר כָּתָֽבְתָּ (שמות לב, לב), קַח־לְךָ מְגִלַּת־סֵפֶר וְכָֽתַבְתָּ אֵלֶיהָ (ירמיה לו, ב), וְהִיא כְתוּבָה פָּנִים וְאָחוֹר (יחזקאל ב, י), וְזֶה יִכְתֹּב יָדוֹ לַֽי"י (ישעיה מד, ה), פירוש יכתוב בידו. וַיִּכְתֹּב יְהוֹשֻׁעַ אֶת־הַדְּבָרִים הָאֵלֶּה בְּסֵפֶר תּוֹרַת אֱלֹהִים (יהושע כד, כו), תרגם יונתן וּכְתַב יְהוֹשֻׁעַ יַת פִּתְגָמַיָא הָאִלֵין וְאַצְנְעִינוּן בְּסֵפֶר אוֹרַיְתָא דַייָ. ונחלקו בו רבותינו ז"ל (מכות יא, ע"א) יש אומרים כי על שמנה פסוקים מן וימת משה עד סוף התורה אמר כי יהושע כתבם בתורה. ויש אומרים כי על פרשת ערי מקלט אמר שכתבם יהושע בספרו כמו שכתובים בתורה. ולפי פשט הפסוק יראה כי על דבר הברית שכרת עם ישראל אמר שֶׁכָּתַב ויהיה פירושו כמו שתרגם יונתן, כי לא יתכן שכתב דברי הברית בספר התורה. כָּל־הַכָּתוּב לַחַיִּים (ישעיה ד, ג), וְכָתוֹב בַּסֵּפֶר וְחָתוֹם (ירמיה לב, מד), י"י יִסְפֹּר בִּכְתוֹב עַמִּים (תהלים פז, ו). וְעַל־לִבָּם אֶכְתֲּבֶנָּה (ירמיה לא, לג), בשוא ופתח התי"ו לבן נפתלי, ולבן אשר אֶכְתֲּבֶנָּה בקמץ חטף. והשם עלה כתיבה עצמה הַכֹּל בִּכְתָב מִיַּד י"י עָלַי הִשְׂכִּיל (דברי הימים א' כח, יט) מְדִינָה וּמְדִינָה כִּכְתָבָהּ (אסתר ג, יב). ובתוספת מ"ם וְהַמִּכְתָּב מִכְתַּב אֱלֹהִים הוּא (שמות לב, טז). והשם על הספר השלוח כִּֽי־כְתָב אֲשֶׁר־נִכְתָּב בְּשֵׁם־הַמֶּלֶךְ (אסתר ח, ח). ובתוספת מ"ם וַיָּבֹא אֵלָיו מִכְתָּב מֵאֵֽלִיָּהוּ הַנָּבִיא (דברי הימים ב' כא, יב). והנפעל בְּשֵׁם הַמֶּלֶךְ אֲחַשְׁוֵרשׁ נִכְתָּב (אסתר ג, יב), בָּאָרֶץ יִכָּתֵבוּ (ירמיה יו, יג). והפעל הכבד [פִּעֵל] וּֽמְכַתְּבִים עָמָל כִּתֵּֽבוּ (ישעיה י, א). ואפשר שהוא יוצא לשלישי.  וּכְתֹבֶת קַֽעֲקַע (ויקרא יט, כח), פירוש שיקעקע בבשרו ויכתוב באותו החרות.

כתל   
אַחַר כָּתְלֵנוּ (שיר השירים ב, ט), הוא הקיר. 

כתם  
בְּכֶתֶם אוֹפִֽיר (תהלים מה, י), בשש נקודות. כֶּתֶם פָּז (שיר השירים ה, יא), רוצה לומר כתם ופז וחסרה הו"ו כמו שֶׁמֶשׁ יָרֵחַ (חבקוק ג, יא), וזולתו או הוא סמוך כתם לפז ויחסו אליו לחשיבותו כמו זָהָב מוּפָז (מלכים א' י, יח), וְלַכֶּתֶם אָמַרְתִּי מִבְטַחִֽי (איוב לא, כד), יִשְׁנֶא הַכֶּתֶם הַטּוֹב (איכה ד, א), וַֽחֲלִי־כָתֶם (משלי כה, יב), הוא הזהב הטוב. ורבי יונה כתב שהם הפנינים. וביחסו אותו לאופיר ולפז ידמה שהוא זהב ולא פנינים. ומן הענין הזה מִכְתָּם לְדָוִד (תהלים טז, א), כלומר היה עליו המזמור ככתם. נִכְתָּם עֲוֹנֵךְ (ירמיה ב, כב). כמו נרשם. ורבותינו ז"ל קראו לרושם הדבר כתם, טק"א בלע"ז.

כתן  
פָּשַׁטְתִּי אֶת־כֻּתָּנְתִּי (שיר השירים ה, ג), וַיַּפְשִׁיטוּ אֶת־יוֹסֵף אֶת־כֻּתָּנְתּוֹ (בראשית לו, כג). והקבוץ וְהִלְבַּשְׁתָּ אֹתָם כֻּתֳּנֹֽת (שמות מ, יד), וַיִּשָּׂאֻם בְּכֻתֳּנֹתָם (ויקרא י, ה), התי"ו בשוא לבדו ודינו בקמץ חטף. ובספר אחר מדוייק מצאתי התי"ו בקמץ חטף. ומשקל אחר וַֽיַּֽעֲשׂוּ אֶת־הַכָּתְנֹת שֵׁשׁ (שמות לט, כו), כָּתְנוֹת עוֹר (בראשית ג, כא). ומשקל אחר וַיִּטְבְּלוּ אֶת־הַכֻּתֹּנֶת בַּדָּֽם (שם לז, לא), אֶת־כְּתֹנֶת הַפַּסִּים (שם לז, מ), וְעָשָׂה לוֹ כְּתֹנֶת פַּסִּֽים (שם לז, ג). ופעם יקראו הכתנת והמעיל כאחת, שדומה כי שניהם ענין אחד כאשר כתוב וְעָלֶיהָ כְּתֹנֶת פַּסִּים כִּי כֵן תִּלְבַּשְׁןָ בְּנוֹת־הַמֶּלֶךְ הַבְּתוּלֹת מְעִילִים (שמואל ב' יג, יח), אבל הכתנת הכתובה בבגדי כהונה אינה המעיל, כי כל אחד ואחד בגד בפני עצמו.

כתף  
בַּכָּתֵף יִשָּֽׂאוּ (במדבר ז, ט), וַיִּתְּנוּ כָתֵף סֹרָרֶת (זכריה ז, יא), כְּתֵפִי מִשִּׁכְמָה תִפּוֹל (איוב לא, כב), בִּכְתֵפָם בַּמֹּטוֹת (דברי הימים א' טו, טו), ידוע. ומה שאמר כְתֵפֹת חֹֽבְרֹת (שמות כח, ז), לפי שהיו על הכתפות נקראו כתפות. וְלַכָּתֵף הַשֵּׁנִית (שם כז, טו), וְכִתְפוֹת הַפֶּתַח (יחזקאל מא, ב), וְעָפוּ בְכָתֵף פְּלִשְׁתִּים (ישעיה יא, יד), ענינם צד ופאה. ובסמוך אֶל־כֶּתֶף הַבַּיִת (מלכים א' ו, ח), בשש נקודות. ופירוש וְעָפוּ בְכָתֵף פְּלִשְׁתִּים שיהיו פלשתים עֲיֵפִים וחלשים בכתפם, כלומר בארצם. או יהיה מהענין הראשון ופירושו שיהיו ישראיל עיפי כתף סרוב הכות בפלשתים. ויונתן תרגם וְיִתְחַבְּרוּן כְּתָף חָד לְמִמְחֵי פְּלִשְׁתָּאֵי.

כתר  
כֶּֽתֶר־מַלְכוּת (אסתר ב, יז), בשש נקודות. בִּי יַכְתִּרוּ צַדִּיקִים (תהלים קטב, ח), פירוש יחשבוני עליהם לכתר. [הִפְעִיל] וַֽעֲרוּמִים יַכְתִּרוּ דָֽעַת (משלי יד, יח), ישימו הדעת ככתר על ראשם. הַכֹּתֶרֶת הָאֶחָת (מלכים א' ז, טז), וּשְׁתֵּי כֹֽתָרֹת עָשָׂה (שם), נקראו כן לפי שהיו על ראש העמודים ככתר. ולפי שהכתר היא עגול סביב נשתמשו בזה הלשון בענין סבוב ואמרו אַבִּירֵי בָשָׁן כִּתְּרֽוּנִי (תהלים כב, יג), פירושו סבבוני. כִּתְּרוּ אֶת־בִּנְיָמִן (שופטים כ, מג), סבבו אותו ער שלא יכול לנוס הנה והנה. וכבד אחר [פִּעֵל] כִּי רָשָׁע מַכְתִּיר אֶת־הַצַּדִּיק (חבקוק א, ד), מסבב אותו ומקיפו. אבל כַּֽתַּר־לִי זְעֵיר וַֽאֲחַוֶּךָּ (איוב לו, ב), הוא ענין אחר, וענינו לפי מקומו המתן לי מעט ודום עד שאחוך. ויונתן תרגם וּלְתוֹרָתוֹ אִיִּים יְיַחֵֽילוּ (ישעיה מב, ד) יְכַתְּרוּן, ותרגום וְלַיְלָה וְֽלֹא־דֽוּמִיָּה לִֽי (תהלים כב, ג) ולא אכתר לי (וּבְלֵילְיָא לָא שְׁתִיקוּתָא לִי). ואדוני אבי ז"ל פירש מזה כִּתְּרוּ אֶת־בִּנְיָמִן, כלומר המתינו להם עד שיצאו ורדפו אחריהם, כמו שאמר וּֽנְתַקְּנֻהוּ מִן־הָעִיר (שופטים כ, לב) וזהו שאמר (שופטים כ, מג) הִרְדִיפֻהוּ ואינו אומר רדפוהו, כי הם עשו ברצונם ונסו כרי שירדפו אחריהם ואמרו [נגפים הם לפנינו] נסים הם כאשר בראשונה. וזהו מנוחה הדריכוהו בנוסם ישראל הדריכו בנימן במנוחה אחריהם ולא נחפזו עד אשר שבו עליהם. [כַּתֵּר זעיר בלע"ז אספיט"ה או"ן פוק"ו]. 

כתשׁ  
אִם־תִּכְתּוֹשׁ אֶת־הָאֱוִיל בַּֽמַּכְתֵּשׁ (משלי כז, כב), ענין הכחישה ידוע. ושם הכלי שכותשין בו בתוכו מכתש. אֶת־הַמַּכְתֵּשׁ אֲשֶׁר־בַּלֶּחִי (שופטים טו, יט), גומה אשר השן שוכב בה עשויה כמכתש. וכן תרגום יונתן כֵּיפָא דִי בְּלוֹעָא. הֵילִילוּ יֹֽשְׁבֵי הַמַּכְתֵּשׁ (צפניה א, יא), תרגם יונתן דְיָתְבִין בְּנַחֲלָא דְקִדְרוֹן. ובמדרש אגדה (ילקוט צפניה רמז תקס"ז בשם פסיקתא רבתי) שער הדגים זו עכו שנתונה בחיקה של דגים, פירוש ששם ניצודים דגים הרבה, וִֽילָלָה מִן־הַמִּשְׁנֶה (שם), זה לוד שהוא שני לירושלים, ושבר גדול מהגבעות זו צפורי שיושבת בראש ההרים, הילילו יושבי המכתש זו טבריא שהיא עמוקה מכל ארץ ישראל.

ואשר הם בני ארבע אותיות

כדכד  
וְשַׂמְתִּי כַּֽדְכֹד שִׁמְשֹׁתַיִךְ (ישעיה נד, יב), נפך ספיר תרגום ירושלמי כדכדינא וספרינא, והנה נמצא בפסוק אחד שניהם בְּנֹפֶךְ אַרְגָּמָן וְרִקְמָה וּבוּץ וְרָאמֹת וְכַדְכֹּד (יחזקאל כז, טו).

כלכל  
וַיְכַלְכֵּל יוֹסֵף אֶת־אָבִיו (בראשית מז, יב), יְכַלְכֵּל דְּבָרָיו בְּמִשְׁפָּֽט (תהלים קיב, ה). כבר זכרתים עם הדומה להם בשרש כּוּל.

כפתר  
וְכַפְתֹּר תַּחַת שְׁנֵי הַקָּנִים (שמות כה ,לה), כַּפְתֹּֽרֵיהֶם וּקְנֹתָם (שם כה, לו) פירושם תפוח ,שהיו כמין תפוחים בולטים מגוף המנורה. הַךְ הַכַּפְתּוֹר וְיִרְֽעֲשׁוּ הַסִּפִּים (עמוס ט, א), הכפתור הוא המשקוף הסומך על שתי הסיפים שהם המזוזות. וקראו כפתור לפי שעושים בו ציורי פרחים וכפתורים. וכן בְּכַפְתֹּרֶיהָ יָלִינוּ (צפניה ב ,יד). ואמר בו התרגום בְּפִתּוּחַ תַּרְעַיָא. 

כרכר  
מְכַרְכֵּר בְּכָל־עֹז (שמואל ב' ו, יד), פירושו מרקד. ומזה נקראו הגמלים או הבהמות הקלות בהליכתם כרכרות וּבַצַּבִּים וּבַפְּרָדִים וּבַכִּרְכָּרוֹת (ישעיה סו, כ). לפי שברוב קלותם ומהירותם דומים שמרקדים. ויונתן תרגם מְכַרְכֵּר מְשַׁבַּח, וּבַכִּרְכָּרוֹת וּבְתוּשְׁבְּחָן. 

כרבל  
וְדָוִיד מְכֻרְבָּל בִּמְעִיל בּוּץ (דברי הימים א' טו, כז), פירוש מעוטף ומכוסה. וכן בארמית פַּטְּישֵׁיהוֹן [פַּטְּשֵׁיהוֹן] וְכַרְבְּלָֽתְהוֹן (דניאל ג, כא).

כרכב  
כַּרְכֹּב הַמִּזְבֵּחַ (שמות כז, ה), תַּחַת כַּרְכֻּבּוֹ (שם לח, ד), כתרגומו סוֹבָבֵיהּ. ובדברי רבותינו ז"ל (חולין כה, ע"א), אלו הם גולמי כלי עץ כל שעתיד לשוף......ולכרכב, כלומר לסבב במחוגה. והיה למזבח סובב סביב והיה לסוף שלש אמות שלגובה המזבח, כי המזבח גבהו עשר אמות. ומה שאמר וְשָׁלֹשׁ אַמּוֹת קֹֽמָתֽוֹ (שמות לח, א) משפת סובב ומלמעלה. ונחלקו בו הרבותינו ז"ל (זבחים נט, ע"ב), כי רבי יהודה אומר דברים ככתבן, וְשָׁלֹשׁ אַמּוֹת קֹֽמָתֽוֹ היה לבד, ורבי יוסי אומר קומתו היה פי שניכם בארכו במזבח הפנימי, ומה שאמר וְשָׁלֹשׁ אַמּוֹת קֹֽמָתֽוֹ משפת סביב ולמעלה. ומכבר הנחשת היה תחתיו והיה מגיע עד חצי גובה המזבח והוא היה סימן לחצי גובהו להבדיל בין דמים העליונים לדמים התחתונים. ואמרו רבותינו ז"ל (שם סב, ע"א) כי שני כרכובים היו, האחד הוא זה שאמרנו וכרכוב אחר היו להלוך רגלי הכהנים ולא לשתרקו, כלומר שלא ימעדו רגליהם כשהיו משמשים במזבח.

כרכם  
נֵרְדְּ וְכַרְכֹּם (שיר השירים ד, יד), הוא שקורין לו בערבי זעפרא"ן וידוע הוא.

כרמל  
וְכַרְמֶל בְּצִקְלֹנוֹ (מלכים ב' ד, מב), וְלֶחֶם וְקָלִי וְכַרְמֶל (ויקרא כג, יד), נקראת כן השבולת כשהיא רכה והיא לחה עדיין. ובספרא (ויקרא פרק יד, פרשתא ו) כרמיל רַךְ מָל כלומר רך ומלא. דבי רבי ישמעאל תנא כרמל כַּר מָלֵא כלומר שמלאה השבולת ככר שהוא מלא נוצה. ואדוני אבי ז"ל כתבו מורכב כר מל, כַּר מלשון רבותינו ז"ל (כילאים פרק ט, משנה ב) כרים וכסתות, ומל גם כן מלשון רבותינו ז"ל מילתא אלבישיה יקירא (שבת י, ע"ב), שהיא בגד משי. רֹאשֵׁךְ עָלַיִךְ כַּכַּרְמֶל (שיר השירים ז, ו), הוא עין צבע ואומרים שהוא עין שָׁנִי. וכן ביו"ד וְכַרְמִיל וּתְכֵלֶת (דברי הימים ב' ב, ו). אֶל־הַר הַכַּרְמֶל (מלכים א' יח, יט), כִּי כְּתָבֹור בֶּֽהָרִים וּכְכַרְמֶל (ירמיה מו, יח), וְנֶאֱסַף שִׂמְחָה וָגִיל מִן־הַכַּרְמֶל (ישעיה טז, י), וְשָׁב לְבָנוֹן לַכַּרְמֶל וְהַכַּרְמֶל לַיַּעַר יֵחָשֵֽׁב (שם כט, יז), וּכְבוֹד יַעְרוֹ וְכַרְמִלּוֹ (שם). הַר הַכַּרְמֶל (שם י, יח), הר ידוע בארץ ישראל ששמו כך, ונקרא כן לפי שהיה מקום שדות ואילנות, כי כן הוא כַּרְמֶל שם למקום אילנות פירות ושדות תבואה בכל מקום. ופירוש ושב לבנון לכרמל דרך משל, כלומר אותם שהם רמים עתה כמו ארזי לבנון הרמים והנשאים יהיו כמו עצי הכרמל שהם שפלים. והכרמל ליער יחשב, פירוש ואותם שהם שפלים עתה כמו עצי הכרמל יהיו רמים כמו עצי יער הלבנון. וזאת הנבואה על מלכות חזקיהו. וכן בנבואה אחרת שאמר וְהָיָה מִדְבָּר לַכַּרְמֶל וֲֽכַּרְמֶל [וְהַכַּרְמֶל] לַיַּעַר יֵחָשֵֽׁב (ישעיה לב, טו), פירוש הערים שהם כמו המדבר שאין בו אילנות ולא עצים יהיו כמו הכרמל שיש בו אילנות פירות ושדות זרע, והכרמל ליער שיש בו ארזים ואילנות גבוהים, רצונו לומר שיעלו ישראל מדרגה למדרגה.

כרסם  
יְכַרְסְמֶנָּֽה חֲזִיר מִיָּעַר (תהלים פ, יד). כי יחסלנו תרגום ירושלמי ארי יקרסם יתיה גובא. וכן משנה (פאה פרק שני, משנה ז) שדה שקרסמוה נמלים. הקו"ף והכ"ף ממוצא אחד הם. ויש מפרשים המלה מורכבת יְכַרֵס מֶנָּה, כלומר ימלא כרסו ממנה.

כרפס  
חוּר כַּרְפַּס וּתְכֵלֶת (אסתר א, ו), הוא צבע מן הצבעים ואומרים שהוא ירוק.

נשלמה אות הכ"ף
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת
אות הלמ"ד 
 
לאב     לאה     לאט     לאך     לאם     לבב     לבא     לבט     לבן     לבשׁ     לגם     להה     להב     להג     להט   להם   להק     לו     לוג     לוה     לוז     לוח     לוט     לול     לון     לוע     לוץ     לושׁ     לז     לזה     לחה     לחך     לחם     לחץ     לחשׁ     לטא     לטשׁ     ליל     לישׁ     לכד     למג     למד     לעב     לעג     לעז     לעט     לען     לפד     לפת     לצר     לקק     לקח     לקט     לקשׁ     לשׁד     לשׁך     לשׁם     לשׁן     לתח     לתך     לתע     מתלהלה 


לאב  
בְּאֶרֶץ תַּלְאֻבֽוֹת (הושע יג, ה), בארץ צמאון ומקומות חררים ויבשים. וכתב רבי יונה כי כן קוראים בערבי מקור הצמא והיובש לאב"ה.

לאה  
הֲנִסָּה דָבָר אֵלֶיךָ תִלְאֶה (איוב ד, ב), וַיִּלְאוּ לִמְצֹא הַפָּֽתַח (בראשית יט, יא), תָּבוֹא אֵלֶיךָ וַתֵּלֶא (איוב ד, ה). והנפעל וְנִלְאוּ מִצְרַיִם (שמות ז, יח), נִלְאֵית בְּרֹב עֲצָתָיִךְ (ישעיה מז, יג), נִלְאֵיתִי הִנָּחֵֽם (ירמיה טו, ו). והפעל הכבד [הִפְעִיל] וּמָה הֶלְאֵתִיךָ (מיכה ו, ג), הה"א בסגול והאל"ף בצרי. אַךְ־עַתָּה הֶלְאָנִי (איוב טו, ז), תְּאֻנִים הֶלְאָת (יחזקאלׄ כד, יב), כִּי תַלְאוּ גַּם אֶת־אֱלֹהָֽי (ישעיה ז, יג). והשם אֵת כָּל־הַתְּלָאָה (שמות יח, ח), ובתוספת שתי אותיות המ"ם והתי"ו הִנֵּה מַתְּלָאָה (מלאכי א, יג). ותרגם יונתן הָא דְאַיְתֵינָא מִלֵאוּתָנָא. ולפירושו הוא כמו מתלאה המ"ם בחירק ובא הפתח במקומו כמו לְמַבָּרִֽאשׁוֹנָה (דברי הימים א' טו, יג), חָלְקוּ מַחְמָאֹת פִּיו (תהלים נה, כב), כמו שכתבנו בחלק הדקדוק. כולם ענין היגיעה, הן יגיעת מחשבות בענינים שיקוץ האדם בה, הן יגיעה הפעולות. ותרגום וְאַתָּה עָיֵף וְיָגֵעַ (דברים כה, יח) וְאַתְּ מְשַׁלְהֵי וּלְאֵי. 

לאט  
וְהַמֶּלֶךְ לָאַט אֶת־פָּנָיו (שמואל ב' יט, ה), פירושו כסה. ונהפכה זאת האל"ף בה"א במלה בְּלַֽהֲטֵיהֶם (שמות ז, יא), ונחה במלה בְּלָֽטֵיהֶם (שם ח, ג), וענינו במעשה הכשפים שעושים בהסתר ובכסוי מבני אדם בתחבולות ובדמיונות. ואפשר שיהיה בְּלַֽהֲטֵיהֶם משרש לָהַט ומענינו. ורבי יהודה הביא לָאַט בשרש לוּט, ובא שלם בתמורת הו"ו באל"ף. והוא נכון.

לאך  
וּמַלְאָךְ בָּא אֶל־אִיּוֹב (איוב א, יד), וַיָּשׁוּבוּ הַמַּלְאָכִים (בראשית לב, ז), מַלְאֲכֵי אֱלֹהִים (שם כח, יב), המ"ם במלאך מהאותיות הנוספות. וְלֹֽא־יִשָּׁמַע עוֹד קוֹל מַלְאָכֵֽכֵה (נחום ב, יד), הוא כמו מלאכיךָ. יבא צרי תחת כ"ף הכנוי מקום קמץ והה"א כה"א אֲשֶׁר־צִוִּיתִי אֹתָכָה (שמות כט, לה). ורבי יונה כתב כי הה"א מקום יו"ד והוא כמו מלאככִי, כמו שׁוּבִי נַפְשִׁי לִמְנוּחָיְכִי (תהלים קטז, ז). ורבי יהודה בן בלעם כתב כי קול מלאככה פירוש קול הַשִּׁנַּיִם אוכלות הטרף כמו שאמר וְהִכְרַתִּי מֵאֶרֶץ טַרְפֵּךְ (נחום ב, יד), ובלשון פרס יקראו הריחים מלאככה, והם הטוחנות. והשנים נקראו טוחנות. והשם בְּמַלְֽאֲכוּת י"י (חגי א, יג), ענינם ידוע שהוא ענין השליחות בין מבני אדם, בין מאת הבורא יתברך. וכן הנביא נקרא מלאך לפי שהוא שליח השם וַיִּשְׁלַח מַלְאָךְ וַיֹּֽצִאֵנוּ מִמִּצְרָיִם (במדבר כ, טז), והוא משה רבינו עליו השלום. וכן וַיֹּאמֶר חַגַּי מַלְאַךְ י"י (חגי א, יג), וַיִּֽהְיוּ מַלְעִיבִים בְּמַלְֽאֲכֵי הָֽאֱלֹהִים (דברי הימים ב' לו, טז), וכן פירוש וַיַּעַל מַלְאַךְ־י"י מִן־הַגִּלְגָּל (שופטים ב, א), וַיְהִי כְּדַבֵּר מַלְאַךְ י"י אֶת־הַדְּבָרִים הָאֵלֶּה (שם ב, ד), אמרו (ויקרא רבה פרשה א. קסה, ע"א) שזה המלאך הוא פינחס. וענין אחר בזה השרש מלאכה מִכָּל־מְלַאכְתּוֹ אֲשֶׁר עָשָֽׂה (בראשית ב, ב). ויפול הענין הזה על מעשה האדם וממונו וענינו. וְהַמְּלָאכָה הָֽיְתָה דַיָּם (שמות לו, ז), רוצה לומר הכסף והזהב אשר הביאו ושאר הדברים. לְרֶגֶל הַמְּלָאכָה (בראשית לג, יד), רוצה לומר המקנה. וכן וְכָל־הַמְּלָאכָה נְמִבְזָה וְנָמֵס (שמואל א' טו, ט). ובסמוך לִמְלֶכֶת הַשָּׁמַיִם (ירמיה ז, יח), והוא חסר אל"ף. אִם־לֹא שָׁלַח יָדוֹ בִּמְלֶאכֶת רֵעֵֽהוּ (שמות כב, ז). וכן במוכרת וְהַֽלְוִיִּם בַּמְלָֽאכֶת (דברי הימים ב' יג, י). והקבוץ מְלָאכוֹת. ובסמוך בנוע האל"ף כֹּל מַלְֽאֲכוֹת הַתַּבְנִֽית (שם א' כח, יט), לְסַפֵּר כָּל־מַלְֽאֲכוֹתֶֽיךָ (תהלים עג, כח). כתבתי כל המלות האלה בשרש הזה כי כן כתבם רבי יונה ודעתו בהם שהמ"ם נוספת. ויתכן לומר בהם שהמ"ם שרשית ויהיו בני ארבע אותיות. ויש מפרשים לִמְלֶכֶת הַשָּׁמַיִם, המ"ם שרש לשון מלוכה רוצה לומר לכוכב גדול שבשמים. ויונתן תרגם לְכוֹכְבַת שְׁמַיָא.

לאם  
וּלְאֹם מִלְאֹם יֶֽאֱמָץ (בראשית כה, כג), וּשְׁנֵי לְאֻמִּים (שם), תּֽוֹכֵחֹת בַּֽל־אֻמִּֽים (תהלים קמט, ז). וּלְאוּמִּי אֵלַי הַֽאֲזִינוּ (ישעיה נא, ד), נכתב בו הנח שהוא הו"ו עם הדגש. וכבר כתבנו הדומים לו בחלק הדקדוק, הם כמו אומים.

לבב  
גַּם־לִי לֵבָב כְּֽמוֹכֶם (איוב יב, ג), לֵבָב עִקֵּשׁ (תהלים קא, ד). והפעל הכבד ממנו [פִּעֵל] לִבַּבְתִּנִי אֲחֹתִי כַלָּה (שיר השירים ד, ט), פירוש הסירות את לבבי או מחצת את לבבי בחץ עיניך י"י. והנפעל וְאִישׁ נָבוּב יִלָּבֵב (איוב יא, יב), פירוש האדם נבוב וחלול בתחלה באין דעה ואחר כך ילבב שיש לו לבב ודעת. והקבוץ בלשון נקבות כָל־לְבָבוֹת דּוֹרֵשׁ י"י (דברי הימים א' כח, ט). ובלשון זכרים מְתֹֽפְפֹת עַל־לִֽבְבֵהֶֽן (נחום ב, ח). ובהעדר בי"ת הכפולה לֵב. ובלשון נקבה לבה מָה אֲמֻלָה לִבָּתֵךְ (יחזקאל טז, ל). והקבוץ לִבּוֹת, וְלִֽישָׁרִים בְּלִבּוֹתָֽם (תהלים קכה, ד). לֵב חָכָם לִֽימִינוֹ (קהלת י, ב), כלומר כי הוא מזומן לו כמו שהימין מזומן לאדם לכל מעשה. ולפי שהלב הוא משכן השכל אמר קֹֽנֶה־לֵּב (משלי יט, ח), כאילו אמר קונה דעת. בְּלֵב וָלֵב יְדַבֵּֽרוּ (תהלים יב, ג), מי שמראה בפיו שלבו טוב והוא רע הנה כשידבר ידבר בשני לבבות. וכן וְלַֽעֲדֹר בְּלֹא־לֵב וָלֵֽב (דברי הימים א' יב, לג), שלא היו להם שני לבבות במלחמה אבל בלב שלם היו נלחמים כמו שאמר עֹֽדְרֵי מַֽעֲרָכָה בְּלֵבָב שָׁלֵם (שם א' יב, לח). ולפי שהלב מיצוע גוף האדם ועצמו נאמר נם כן למיצוע כל גוף ועוצם של לב. בֹּעֵר בָּאֵשׁ עַד־לֵב הַשָּׁמַיִם (דברים ד, יא), בְּלַבַּת־אֵשׁ מִתּוֹךְ הַסְּנֶה (שמות ג, ב), בְּלֵב הָֽאֵלָֽה (שמואל ב' יח, יד), וְאֶל־לֵב שִׁקּֽוּצֵיהֶם וְתֽוֹעֲבֽוֹתֵיהֶם לִבָּם הֹלֵךְ (יחזקאל יא, כא). ויש שפירשו בְּלַבַּת אש כמו בְּלַהַב האש. ואם כן תהיה המלה מנחי הלמ"ד לַבַּת בפלס אַוַּת נַפְשְׁךָ (דברים יב, טו). ודומה לו בדברי המשנה (בבא קמא פרק ו משנה ד דף נט, ע"ב) אחר המבעיר ואחד המלבה. וּתְלַבֵּב לְעֵינַי שְׁתֵּי לְבִבוֹת (שמואל ב' יג, ו), הוא הבצק הרקיק שקולין אותו במשרת. 

לבא  
כְּלָבִיא שָׁכֵן (דברים לג, כ), הוא הארי. מָה אִמְּךָ לְבִיָּא (יחזקאל יט, ב), משפטו לְבִיאָה אבל בא היו"ד במקום האל"ף והאל"ף במקום ה"א. והקבוץ נַפְשִׁי בְּתוֹךְ לְבָאִם (תהלים נז, ה). והנכון לְבִיאִים כמו מן נָבִיא, נְבִיאִים, והקבוץ בלשון נקבות וּמְחַנֵּק לְלִבְאֹתָיו (נחום ב, יג).

לבט  
וֶאֱוִיל שְׂפָתַיִם יִלָּבֵֽט (משלי י, ח), וְעָם לֹֽא־יָבִין יִלָּבֵֽט (הושע ד, יד), פירושו יתעות בדבריו או פירושו יכשל. ואדוני אבי ז"ל כתב בפירוש משלי כי הוא דומה לערבי בשתי לשונות ילבט בה כמו ימהר בה. לשון אחרת יתלבט כמו פוסח. ופירוש ללשון הראשון ימהר ולא יאריך למחשבה להתבונן האיך יעשה המצוה. והענין השני פוסח הוא במה שיצוה על שתי סעיפים ולא יתברר לו האמת. 

לבן  
וַתְּהִי לָהֶם הַלְּבֵנָה לְאָבֶן (בראשית יא, ג), וְאֶת־מַתְכֹּנֶת הַלְּבֵנִים (שמות ה, ח), לֹֽא־תִגְרְעוּ מִלִּבְנֵיכֶם (שם ה, יט), ידוע. והפעל ממנו נִלְבְּנָה לְבֵנִים (בראשית יא, ג), לִלְבֹּן הַלְּבֵנִים (שמות ה, ז). והכבשן ששורפין בו הלבנים יקרא מַלְבֵּן, וְהֶעֱבִיר אוֹתָם בַּמַּלְכֵּן [בַּמַּלְבֵּן] (שמואל ב' יב, לא), כלומר שרפם בכבשן הלבנים. ויונתן תרגם וּגְרַר יַתְהוֹן בְּשׁוּקַיָא, כלומר היה מגרר אותם בחוצות להמיתם מיתה קשה ונבזה. ומה שתרגם במלבן בשוקיא? אפשר שדעתו שנקרא השוק מלבן לפי שהוא באצטוניות סדורורת מפה ומפה מדברי רבותינו ז"ל (פאה פרק שלישי, משנה א) מלבנות התבואה שהן ערוגות לפי שהן מסודרות. כן אמרו (בבא בתרא סט, ע"א) מלבנות הפתחים, והם מזוזות הפתחים מזה ומזה. בַּמֶּלֶט בַּמַּלְבֵּן (ירמיה מג, ט), מקום שעושין הלבנים. הַֽחֲזִיקִי מַלְבֵּֽן (נחום ג, יד), כלומר בְּנִי כבשן הלבנים. ויתכן שענין הלבנים מענין הלובן לפי שכל דבר הנשרף באש יתלבן. וכן יִתְבָּֽרְרוּ וְיִתְלַבְּנוּ וְיִצָּֽרְפוּ (דניאל יב, י). וכן אמר רבותינו ז"ל בזה הענין (עבודה זרה עה, ע"ב) מלבנן באור והן טהורים. כְּזֶרַע גַּד לָבָן (שמות טז, לא), פירוש המן היה לבן והיה גרגריו זרע גד. מַחְשׂף הַלָּבָן (בראשית ל, לז). ובסמוך וּֽלְבֶן־שִׁנַּיִם מֵֽחָלָֽב (שם מט, יב), בסגול. לְבָנָה אֲדַמְדֶּמֶת (ויקרא יג, כד), כֵּהוֹת לְבָנֹת (שם יג, לט). והפעל הכבד ממנו [הִפְעִיל] כַּשֶּׁלֶג יַלְבִּינוּ (ישעיה א, יח), והוא פעל עומד. וכן הִלְבִּינוּ שָֽׂרִיגֶֽיהָ (יואל א, ז), רצונו לומר שיבשו וחזרו לבנים. ומשׁלג אַלְבִּין (תהלים נא, ט). והיוצא וּלְבָרֵר וְלַלְבֵּן עַד־עֵת קֵץ (דניאל יא, לה), היה ראוי וּלְהַלְבֵּן, ובהעדר הה"א הוטלה תנועתה על למ"ד השימוש. ובנין התפעל יִתְבָּֽרְרוּ וְיִתְלַבְּנוּ (דניאל יב, י). ופירש רבי יונה כי לִבְנַת הַסַּפִּיר (שמות כד, י), שם, פירוש לבן ספיר. וכן אמר הגאון  כי הספיר לבן. ורבי אברהם אבן עזרא ז"ל כתב בפירושו כי הספיר אָדוֹם, והעד אָֽדְמוּ עצם מפנינים סַפִּיר גִּזְרָתָֽם (איכה ד, ז), והטעם כפול כמו זַכּוּ נְזִירֶיהָ מִשֶּׁלֶג צַחוּ מֵחָלָב (שם), ועוד למה אמר כמעשה היה לו לומר כמראה לבנת הספיר? רק הנכון כי הוא מגזרת לְבָנָה כמו חֶֽשְׁכַת־מַיִם (תהלים יח, יב), מגזרת חֲשֵׁכָה והנה לבנת הספיר כמו אבן ספיר שראה יחזקאל (יחזקאל א, כו; י, א). ודעת הדרש בזה הדרך שראו דמות לבנה תחת רגלי כסא הכבוד לראות ולזכור שנשתעבדו ישראל תחת יד מצרים במעשה לְבֵנִים. וְחָֽפְרָה הַלְּבָנָה (ישעיה כד, כג), היא הירח ונקראת כן לפי שהיא נראית לבנה. תַּחַת אַלּוֹן וְלִבְנֶה (הושע ד, יג), מַקַּל לִבְנֶה (בראשית ל, לז), הוא עין שגזרתו לבן. וכתב רבי יונה כי הוא הנקרא בערבי לובני. לְבֹנָה זַכָּה (ויקרא כד, ז), ידוע. ופירוש עִם כָּל־עֲצֵי לְבוֹנָה (שיר השירים ד, יד), העצים היוצאת מהם הלבונה, כי הלבונה הוא שרף עץ. עַל מוּת לַבֵּן (תהלים ט, א), יש מפרשים לבן שם אחד מאויבי דוד ובמותו עשה זה המזמור. ויש מפרשים כי הוא הפוך מן נָבָל, ואדוני אבי ז"ל כתב כי הלמ"ד לשמוש הוא שם משורר אחד ששמו כן והוא מפורש בדברי הימים כמו שכתוב וְעִמָּהֶם אֲחֵיהֶם הַמִּשְׁנִים זְכַרְיָהוּ בֵּן וְיַֽעֲזִיאֵל וּשְׁמִֽירָמוֹת (דברי הימים א' טו, יח). וזה המזמור אמרו דוד על מות גלית ונצוח פלשתים ונגן אותו בֵּן המשורר. ואם תאמר היה לומר לְבֵן הלמ"ד בשוא כמו לְאָסָף כי לא תבא ידיעה על שם אדם ועל שם עיר? התשובה אף על פי שאין מנהג הלשון כן, יבא פעמים כן לרוב הידיעה, כמו שבא בשם עיר שאמר אֲשֶׁר בַּשֶּׂכוּ (שמואל א' יט, כב), וַֽיִּפְקְדֵם בַּטְּלָאִים (שם טו, ד), בַּסֻּכּוֹת, בַּקַּרְקַר. וכן אמר לַבֵּן בידיעה כדי שלא יסתפקו בו בלשון בֵּן מן הבנים לפיכך אמר לַבֵּן המשורר הידוע בשמו לבני עמו.


לבשׁ  
אֲשֶׁר לָֽבַשׁ־בּוֹ הַמֶּלֶךְ (אסתר ו, ח). ולגזרת פָּעֵל לָבֵשׁ י"י עֹז הִתְאַזָּר (תהלים צג, א), יִלְבַּשׁ עַל־בְּשָׂרוֹ (ויקרא ו, ג), וְרָחַץ בַּמַּיִם אֶת־בְּשָׂרוֹ וּלְבֵשָֽׁם (שם טז, ד), שִׁבְעַת יָמִים יִלְבָּשָׁם הַכֹּהֵן (שמות כט, ל), וְאַתָּה לְבַשׁ בְּגָדֶיךָ (דברי הימים ב' יח, כט), צֶדֶק לָבַשְׁתִּי וַיִּלְבָּשֵׁנִי (איוב כט, יד), וְעַל כָּל־הַלֹּֽבְשִׁים מַלְבּוּשׁ נָכְרִֽי (צפניה א, ח), הָיָה לָבֻשׁ בְּגָדִים צוֹאִים (זכריה ג, ג), וְהִנֵּה אִֽישׁ־אֶחָד לָבוּשׁ בַּדִּים (דניאל י, ה), לָבֻשׁ שָׁנִֽים (משלי לא, כא). ובסמוך לְבוּשׁ הַבַּדִּים (דניאל יב, ז), לְבֻשֵׁי תְכֵלֶת (יחזקאל כג, ו). וענין הפעול בלבישה לפי שאחד שלבש האדם את הבגד הנה הוא לָבוּשׁ מן הבגד וכן הבגד לָבוּשׁ עליו, וכן חוֹגֵר וחָגוּר בזה הדרך. וכן אֲחֻזֵי חֶרֶב (שיר השירים ג, ח) וכן וְאַתָּה תֶּאְזֹר מָתְנֶיךָ (ירמיה א, יז), אָזוּר בְּמָתְנָיו (מלכים ב' א, ח). לָבוֹשׁ וְאֵֽין־לְחֹם לוֹ (חגי א, ו), לֶחֶם לֶֽאֱכֹל וּבֶגֶד לִלְבֹּֽשׁ (בראשית כח, כ). והשם וְנָתוֹן הַלְּבוּשׁ וְהַסּוּס (אסתר ו, ט). ובתוספת מ"ם מַלְבּוּשׁ נָכְרִֽי (צפניה א, ח). ומשקל אחר בִּגְדֵי נָקָם תִּלְבֹּשֶׁת (ישעיה נט, יז). והפעל הכבד [הִפְעִיל] וַיַּלְבֵּשׁ אֹתָם אֶת־אֶלְעָזָר בְּנוֹ (במדבר כ, כח), הִלְבִּישָׁה עַל־יָדָיו (בראשית כז, טז), הִלְבִּישַׁנִי בִּגְדֵי־יֶשַׁע (ישעיה סא, י), וְהַלְבֵּשׁ אֹֽתְךָ מַֽחֲלָצֽוֹת (זכריה ג, ד). וכבד אחר [פִּעֵל] מְלֻבָּשִׁים בְּגָדִים (מלכים א' כב, י). 

לגם  
עֲצֵי הָֽאַלְגּוּמִּים (דברי הימים ב' ט, יא), ובמקום אחר אַלְמֻגִּים (מלכים א' י, יא), ושניהם ענין אחד. והוא שקורין לו בלע"ז קורל"ו. ויש מי שפירש אותו העץ שצובעין בו שנקרא בערבי אלבק"ם שקורין לו בלע"ז ברזיל. ואף על פי שכתבתי כי המלה הזאת נוספת בה האל"ף כמו שכתב רבי יונה, יתכן שהוא בן ארבע אותיות ותהיה האל"ף שרשית כמו שכתבתי אבנט. וזולתו מן המלות שאין להם הכרע בשער האל"ף במרובעים.

להה  
וַתֵּלַהּ אֶרֶץ מִצְרַיִם (בראשית מז, יג), ענינו ותשתגע, כי מרוב הרעב יצא האדם מדעתו. וכן בהכפל פ"א הפעל כְּֽמִתְלַהְלֵהַּ הַיֹּרֶה זִקִּים (משלי כו, יח). והגאון רבינו סעדיה ז"ל פירש וַתֵּלַהּ כמו וַתֵּלֶא כלומר כאדם הנלאה לא ידע מה לעשות. וכן כְּמִתְלַהְלֵהַּ המראה עצמו כאילו לא ידע מה לעשות.

להב  
וַיְהִי בַעֲלוֹת הַלַּהַב (שופטים יג, כ). והקבוץ פְּנֵי לְהָבִים פְּנֵיהֶֽם (ישעיה יג, ח). ובילשון נקבה לֶֽהָבָה מִקִּרְיַת סִיחֹן (במדבר כא, כח). ומשקל אחר לַהֶבֶת שַׁלְהֶבֶת (יחזקאל כא, ג). והקבוץ אֵשׁ לֶהָבוֹת בְּאַרְצָֽם (תהלים קה, לב), בפלס בֶּֽהָרוֹת, ובסמוך לַֽהֲבוֹת אֵֽשׁ (שם כט, ז) ידוע, ולפי שהחרב דומה ללהב בהתלהט נקראת להב. וַיָּבֹא גַם־הַנִּצָּב אַחַר הַלַּהַב (שופטים ג, כב). וכן דמהו ללהב ולברק וְלַהַב חֶרֶב וּבְרַק חֲנִית (נחום ג, ג). ובלשון נקבה וְלַהֶבֶת חֲנִיתוֹ (שמואל א' יז, ז), הוא הברזל אשר בחנית.

להג  
וְלַהַג הַרְבֵּה (קהלת יב, יב), ענינו למוד מאין הבנה.

להט  
אֵשׁ לֹהֵֽט (תהלים קד, ד), אֶשְׁכְּבָה לֹֽהֲטִים (שם נז, ה), פירושו בתוך להטים. והפעל הכבד [פִּעֵל] וְלִהַט אֹתָם הַיּוֹם הַבָּא (מלאכי ג, יט), וְלֶהָבָה לִֽהֲטָה (יואל א, יט), וַתְּלַהֵט מֽוֹסְדֵי הָרִֽים (דברים לב, כב), וַתְּלַֽהֲטֵהוּ מִסָּבִיב (ישעיה מב, כה), ענינם ענין שריפה. ואמר וְאֵת לַהַט הַחֶרֶב (בראשית ג, כד), כענין וְלַהַב חֶרֶב וּבְרַק חֲנִית (נחום ג, ג). ויתכן להיות מזה השרש והענין בְּלַֽהֲטֵיהֶם (שמות ז, יא), כי יש ממעשה הכשפים בלהט החרב. 

להם  
דִּבְרֵי נִרְגָּן כְּמִֽתְלַֽהֲמִים (משלי יח, ח), ענינו  חלקים, כלומר דברי נרגן הם חלקים ואין אדם מרגיש בהם וְהֵם יָרְדוּ חַדְרֵי־בָֽטֶן (שם). 

להק  
אֶת־לַֽהֲקַת הַנְּבִיאִים (שמואל א' יט, כ), ענינו  חברת הנביאים והוא כמו הפוך קֹהֶלֶת.

לו  
לֹֽא־אָכַלְתִּי בְאֹנִי מִמֶּנּוּ (דברים כו, יד), לֹא תִשָּׂא שֵׁמַע שָׁוְא (שמות כג, א), וְהָיוּ כְּלוֹא הָיֽוּ (עבדיה א, טז), המלה הזאת ענינה ידוע ועילתה ומקום נפילתה פירשנו בשער אַיִן. וכתבנו המלה הזאת בשרש לוֹ לפי שקריאתה בו"ו ופעמים רבות היא בו"ו בכתוב. ויכנס עליו ה"א התמיהה במקום אם הֲלוֹא שָׁמַעַתְּ בִּתִּי (רות ב, ח), אם לא שמעתי בתי, ואינו התחלת הדברים אך מחחלת זה אמר לה בעו שלא תלך ללקוט בשדה אחר, ובסוף הדברים אמר לה הלא שמעתי בתי כלומר לא שמעת מה שהזהרתיך השמרי שלא תלכי ללקוט בשדה אחר. וכן הֲלוֹא כִּֽי־מְשָֽׁחֲךָ י"י עַל־נַֽחֲלָתוֹ לְנָגִֽיד (שמואל א' י, א). ובא בה"א במקום האל"ף הֲלֹה הִוא בְּרַבַּת בְּנֵי עַמּוֹן (דברים ג, יא), ופירושו לפי שהפליא הדבר ואמר הנה ערשו ערש ברזל דומה שלא תסבלהו מטת עץ והשומעים זה הדבר יפלא בעיניהם, כך אמר הֲלֹה הִוא בְּרַבַּת בְּנֵי עַמּוֹן, כלומר אם לא יאמינו השומעים הלא ימצאוה ברבת בני עמון ששם היא. ובאה עליו הו"ו הקמוצה בשני מקומות וענינה לתמיהה וָלֹא יֵֽלֶךְ־נָא אִתָּנוּ (שמואל ב' יג, כו), וָלֹא יֻתַּן־נָא לְעַבְדְּךָ (מלכים ב' ה, יז). ובאה מלה אחרת בזה השרש כתובה בו"ו ובשרק ופעמים עם ו"ו אל"ף וענינה במקומות כמו אִם, לוּא הִקְשַׁבְתָּ לְמִצְוֹתָי (ישעיה מח, יח), לוּ הַֽחֲיִתֶם אוֹתָם (שופטים ח, יט). ותבא בענין שמא, כמו לוּ יִשְׂטְמֵנוּ יוֹסֵף (בראשית נ, טו). ותהיה בענין הלואי לוּ יִשְׁמָעֵאל יִחְיֶה לְפָנֶֽיךָ (בראשית יז, יח), לוּ יְהִי כִדְבָרֶֽךָ (שם ל, לד). 

לוג   
וְלֹג אֶחָד שָֽׁמֶן (ויקרא יד, י), מדה קטנה ידועה ביניהם, והוא אחד מעשרים וארבעה בסאה, והוא שעור ששה ביצים.

לוה  
לָוִינוּ כֶסֶף לְמִדַּת הַמֶּלֶךְ (נחמיה ה, ד), וְאַתָּה לֹא תִלְוֶֽה (דברים כח, יב), לוֶֹה רָשָׁע (תהלים לז, כא). והפעל הכבד [הִפְעִיל] וְהִלְוִיתָ גּוֹיִם רַבִּים (דברים כח, יב), הוּא יַלְוְךָ וְאַתָּה לֹא תַלְוֶנּוּ (שם כח, מד), מַלְוֵה י"י חוֹנֵֽן דָּל (משלי יט, יז), כַּמַּלְוֶה כַּלּוֶֹה (ישעיה כד, ג), עני ההלואה ידוע. וענין אחר וְהוּא יִלְוֶנּוּ בַֽעֲמָלוֹ (קהלת ח, טו). והנפעל וְנִלְוָה הַגֵּר עֲלֵיהֶם (ישעיה יד, א) יִלָּוֶה אִישִׁי אֵלַי (בראשית כט, לד), הַנִּלְוִים עַל־י"י (ישעיה נו, ו). הַנִּלְוָה אֶל־י"י (שם נו, ג), הוא בינוני, ובקמץ שלא כמנהג. ואפשר שיהיה עבר והה"א במקום אשר כה"א הֶהָֽלְכוּא אִתּוֹ (יהושע י, כד). בֹּאוּ וְנִלְווּ אֶל־י"י (ירמיה נ, ה), ציווי כמו הלוו. והשם כִּי לִוְיַת חֵן הֵם (משלי א, ט), ענין כלם ענין חבור ודבוק. ומן הענין הזה עוד כְּמַֽעַר־אִישׁ וְלֹיוֹת סָבִֽיב (מלכים א' ז, לו), פירושו חבורים. וכן לֹיוֹת מַֽעֲשֵׂה מוֹרָֽד (שם א' ז, כט), מֵעֵבֶר אִישׁ לֹיֽוֹת (שם א' ז, ל). תִּמְשֹׁךְ לִוְיָתָן בְּחַכָּה (איוב מ, כה) לִוְיָתָן זֶה יָצַרְתָּ לְשַֽׂחֶק־בּֽוֹ (תהלים קד, כו), אַתָּה רִצַּצְתָּ רָאשֵׁי לִוְיָתָן (שם עד, יד), עַל לִוְיָתָן נָחָשׁ בָּרִחַ (ישעיה כז, א), כלם הם שם התנין הגדול אשר בים. הָֽעֲתִידִים עֹרֵר לִוְיָתָֽן (איוב ג, ה), פירושו אֶבלם. וכן בתלמוד ירושלמי (מועד קטן סוף פרק ראשון) לא תעורר אשה לויתה במועד, כמה דאת אמר העתידים עורר לויתן. וכן פירשו הרב רבינו סעדיה ז"ל. 

לוז  
אַל־יָלֻזוּ מֵעֵינֶיךָ נְצֹר תֻּשִׁיָּה (משלי ג, כא), פירוש אל יסורו ואל ינטו מנגד עיניך. והנפעל כִּי תֽוֹעֲבַת י"י נָלוֹז (שם ג, לב). וכן וַתִּבְטְחוּ בְּעֹשֶׁק וְנָלוֹז (ישעיה ל, יב), פירושו ובדבר נלוז, כלומר במשפט מוטה, על דרך וְהָעִיר מָֽלְאָה מֻטֶּה (יחזקאל ט, ט). ורבי יונה פירש וְנָלוֹז שם. וּנְלוֹזִים בְּמַעְגְּלוֹתָֽם (משלי ב, טו). והכבד [הִפְעִיל] אַל־יַלִּיזוּ מֵֽעֵינֶיךָ שָׁמְרֵם בְּתוֹךְ לְבָבֶֽךָ (שם ד, כא), והדגש תמורת הנח כמו שבא גם כן וַיַּלִּינוּ (במדבר יד, לו). ומזה הענין השם משרש לָזָה, וּלְזוּת שְׂפָתַיִם הַרְחֵק מִמֶּֽךָּ (משלי ד, כד). וְלוּז וְעַרְמוֹן (בראשית ל, לז), הוא שקורין לו בלעז אווילני"יר. ורבינו סעדיה ז"ל פירוש לוז שְׁקֵדִים בעבור שנקראו כן בלשון ישמעאל. וכן בתרגום ירושלמי תרגום שְׁקֵדִֽים (במדבר יז, כג) לוזים. 

לוח  
עַל־לוּחַ לִבָּם (ירמיה יז, א), וְהַלֻּחֹת מַֽעֲשֵׂה אֱלֹהִים הֵמָּה (שמות לב, טז), שְׁנֵֽי־לֻחֹת אֲבָנִים (שם לד, א), נְבוּב לֻחֹת (שם לח, ז), בְּרוֹשִׁים מִשְּׂנִיר בָּנוּ לָךְ אֵת כָּל־לֻֽחֹתָיִם (יחזקאל כז, ה), ידוע. ובמלת לחתים לשון רבוי ולשון שנים, כי הרבוי היה בתכונת השנים. ורבי אברהם אבן עזרא ז"ל כתב כי הטעם שיש ספינות יעשו אותם משני לוחות. כָל־עֵֽץ־לַח (שם כא, ג), הוֹבַשׁתִּי עֵץ לָח (שם יז, כד), לַחִים וִֽיבֵשִׁים (במדבר ו, ג). והשם לֵחַ, וְלֹא־נָס לֵחֹֽה (דברים לד, ז), בפלס אֶת־קוֹל הָעָם בְּרֵעֹה (שמות לב, יז), ידוע כי הוא הפך היובש.

לוט  
לוּטָה בַשִּׂמְלָה אַֽחֲרֵי הָֽאֵפוֹד (שמואל א' כא, י), מעוטפת בשמלה. ופירוש אחרי האפוד כמו שתרגם יונתן בָּתַר דְשָׁאוּל לֵיהּ בְּאֵפוֹדָא. פְּנֵֽי־הַלּוֹט הַלּוֹט (ישעיה כה, ז), הראשון שם והשני פעול. ובתמורת הו"ו באל"ף נעה לָאַט אֶת־פָּנָיו (שמואל ב' יט, ה). וכבר כתבנוהו שרש בפני עצמו. והפעל הכבד [הִפְעִיל] וַיָּלֶט פָּנָיו בְּאַדַּרְתּוֹ (מלכים א' יט, יג), ענינם ההסתר והכיסוי. והשם מזה דַּבְּרוּ אֶל־דָּוִד בַּלָּט (שמואל א' יח, ככ), וַתָּבֹא בַלָּט (רות ג, ז), והוא כתוב באל"ף כלומר בסתר. אבל לְאַט־לִי לַנַּעַר לְאַבְשָׁלוֹם (שמואל ב' יח, ה), והדומים לו כבר כתבתים בשער האל"ף בשרש אט. נְכֹאת וּצְרִי וָלֹט (בראשית לז, כה), נְכֹאת וָלֹט (שם מג, יא), פירשו בו הוא הנקיא בערבי שי"ך בלו"ט. ונקרא בלו"ט הנקרא בלע"ז גלנט"ץ [גַלַאנְגָא] ושי"ך בלו"ט נקרא בלע"ז קשטנ"ש. ובבראשית רבה (סוף פרשה צא) נכאת שעוה ולוט מוצטכ"א. וידוע הוא.

לול  
וּבְלוּלִּים יַֽעֲלוּ עַל־הַתִּיכֹנָה (מלכים א' ו, ח), נכתב בו"ו ודגש, פירוש במעלות. ויונתן תרגם בִמְסִבָּתָא, לפי שהיו עולין בהם במסבה והלול בנין עמוד אבנים עשוי מעלות מעלות והעולה בו מקיף והולך סביב העמוד ועולין בו כמה אמות ואין צריך לשפוע כשאר סולם. ובלע"ז קורין לו [ווי"ץ] ויר"ץ. ורבותינו ז"ל אמרו במסכת מדות (פרק רביעי, משנה ה), ומסבה היתה עולה מקרן מזרחית צפונית לקרן מערבית דרומית שבה היו עולים לגגות התאים וכו'. כמו שהיא שנויה שם. ויש לפרש וּבְלוּלִּים ובארובות כלומר דרך ארובה היו עולים מזו לזו. ובדברי רבותינו ז"ל לול ארובה באמרם (מנחות לד, ע"א) לול הפתוח בין בית לעליה. ומזה השרש לֻֽלְאֹת תְּכֵלֶת (שמות לו, יב), האל"ף נוספת כאל"ף דּֽוּדָאֵי תְאֵנִים (ירמיה כד, א), ופירוש בתי אחיזה שנאחזים בהם הקרסים לאצי"ש בלע"ז. ומזה השרש עוד לוּלֵי י"י צְבָאוֹת (ישעיה א, ט), לוּלֵי כַּעַס אוֹיֵב אָגוּר (דברים לב, כז), רובם בתוספת יו"ד. ויש כתובים באל"ף לוּלֵא חֲרַשְׁתֶּם בְּעֶגְלָתִי (שופטים יד, יח), לוּלֵא הִתְמַהְמָהְנוּ (בראשית מג, י), כִּי לוּלֵי מִהַרְתְּ (שמואל א' כה, לד), לׄוּלֵׄאׄ הֶאֱמַנְתִּי לִרְאוֹת בְּֽטֽוּב־י"י בְּאֶרֶץ חַיִּֽים (תהלים כז, יג), כִּי לוּלֵא דִּבַּרְתָּ כִּי אָז מֵֽהַבֹּקֶר נַֽעֲלָה הָעָם (שמואל ב' ב, כז), ענין המלה אִם לֹא. ואפשר שהמלה מורכבת מן לוּ שענינו אם ומן לא. ונכתבה פעמים ביו"ד לפי שהמלה נקראת בצרי. ופירוש כִּי לוּלֵא דִּבַּרְתָּ, לוּ לֹא דברת ואמרת יקומו נא הנערים לא היתה מלחמה זאת. פוֹרְסֵ"י בלע"ז.

לון  
וְהוּא לָן בַּלַּֽיְלָה־הַהוּא (בראשית לב, כב). וְלַנּוּ בַגִּבְעָה (שופטים יט, יג), נו"ן השרש נבלעת בדגש נו"ן הרבים ומשפטו וְלַנְנוּ. והתאר מַדּוּעַ אַתֶּם לֵנִים נֶגֶד הַחוֹמָה (נחמיה יג, כא), בפלס אִם־כֵּנִים אַתֶּם (בראשית מב, יט), וְלָנֶה בְּתוֹךְ בֵּיתוֹ (זכריה ה, ד), הסגול מקום קמץ. וכן וְהַזּוּרֶה תִּבָּקַע אֶפְעֶֽה (ישעיה נט, ה). והפעל הכבד [הִפְעִיל] וַיָּלֶן יְהוֹשֻׁעַ (יהושע ח, ט), וַיָּלֶן שָׁם בַּלַּיְלָה הַהוּא (בראשית לב, יד), בְּֽצַוָּארוֹ יָלִין עֹז (איוב מא, יד), וַיָּלִינוּ שָֽׁם (שופטים יח, ד), כִּי בָֽרְחוֹב נָלִֽין (בראשית יט, ב), רַק בָּרְחוֹב אַל־תָּלַֽן (שופטים יט, כ), וּבְהַמְּרוֹתָם תָּלַן עֵינִֽי (איוב יז, ג), כמו תָּלִין, רוצה לומר שלא היה ישן בעבור המרות חביריו דבריו ומרשיעים אותו. ויש מפרשים תלן עיני מענין השקידה על הענין תמיד, ופירוש עֵינִי השגחתי, כלומר תמיד אני חושב ומעיין בהמרותם. ובא בלשון הקדש לשון לינה בענין השקידה כמו בְּֽצַוָּארוֹ יָלִין עֹז (איוב מא, יד), וְשָׂבֵעַ יָלִין בַּל־יִפָּקֶד רָֽע (משלי יט, כג), עַד־מָתַי תָּלִין בְּקִרְבֵּךְ (ירמיה ד, יד). וכן וְלָנֶה בְּתוֹךְ בֵּיתוֹ (זכריה ה, ד), והדומים להם שאין ענינם לינת הלילה לבר אלא השקידה תמיד. ולפי שלינת הלילה היא בטול כל העסקים והשקידה על השינה והמנוחה אמר איוב כי היה עֵר בלילה והיתה שקידתו בהמרותם. וְאָדָם בִּיקָר בַּל־יָלִין (תהלים מט, יג), פירוש היקר שיש לאדם והוא הממון לא ילין עמו במותו רק יעזבנו. וכן אמר אחריו בסוף המזמור אָדָם בִּיקָר וְלֹא יָבִין (שם כא), פירוש שלא יבין בעודנו בחיים עם הממון. ורבי יהודה הלוי פירשו כן יש עם האדם יקר שלא ילין, והטעם שלא ישכב וימות והוא כבור הנשמה ואדם שלא למד ולא יבין על כן הם כבהמות. נַפְשׁוֹ בְּטוֹב תָּלִין (שם כה, יג), כשימות נפשו תנוח בטוב. והפעל היוצא מזה עָרוֹם יָלִינוּ מִבְּלִי לְבוּשׁ (איוב כד, ז), מָקוֹם לָנוּ לָלִֽין (בראשית כד, כג), כמו לְהָלִין. וההתפעל בְּצֵל שַׁדַּי יִתְלוֹנָֽן (תהלים צא, א). והשם אֶל־הַמָּלוֹן (בראשית מג, כא), מְלוֹן אֹֽרְחִים (ירמיה ט, א). ובה"א הנקבה ובשורק כִּמְלוּנָה בְמִקְשָׁה (ישעיה א, ח), וְהִֽתְנוֹדְדָה כַּמְּלוּנָה (שם כד, כ). והיא סוכת השומר שילין בה בלילה, ולפיכך נקראת מלונה כי אינה לדירה אלא שילין בה בלילה. וענין אחר מהכבד [הִפְעִיל] אֲשֶׁר הֲלִֽינֹתֶם עָלָֽי (במדבר יד, כט), וַיָּלֶן הָעָם עַל־מֹשֶׁה (שמות יז, ג). ובדגש תמורת הנח וַיַּלִּונוּ [וַיַּלִּינוּ] עָלָיו אֶת־כָּל־הָעֵדָה (במדבר יד, לו), והוא פעל יוצא לשלישי. אֲשֶׁר־אַתֶּם מַלִּינִם עָלָיו (שמות טז, ח), כִּי תַלִּונוּ [תַלִּינוּ] עָלֵֽינוּ (שם טז, ז). ובא רוב הענין הזה בדגש להפריש בינו ובין הענין האחר. והשם שָׁמַעְתִּי אֶת־תְּלוּנֹּת (שם טז, יב). והדגש תמורת הנח, כי היה ראוי תְּלוּנוֹת בפלס תְּבוּנוֹת, תְּשׁוּבוֹת. והנפעל מזה הענין וַיִּלֹּנוּ עַל־מֹשֶׁה וְעַֽל־אַֽהֲרֹן (במדבר יד, ב). וענין התלונה תרעומת.

לוע  
וְשָׁתוּ וְלָעוּ (עבדיה טז), ענינו ובלעו. עַל־כֵּן דְּבָרַי לָֽעוּ (איוב ו, ג), נבלעו ונשחתו. והשם וְשַׂמְתָּ שַׂכִּין בְּלֹעֶךָ (משלי כג, ב), פירושו בבית הבליעה. והפעל הכבד [הִפְעִיל] יָלַֽע קֹדֶשׁ (שם כ, כה). ומזה השרש [פִּעֵל] וְאֶפְרֹחָו [וְאֶפְרֹחָיו] יְעַלְעוּ־דָם (איוב לט, ל), פירוש יבלעו דם. ונקדמה למ"ד הפעל לפ"א הפעל לפי שכבד על הלשון לחבר שני עי"נין כאחד ומשפטו יְלֽוֹעֲעוּ. ויש לפרש יָלַֽע קֹדֶשׁ לשון דבור מלשון רבותינו ז"ל לעי באורייתא. ופירוש הפסוק מוקש הוא לאדם שילכד בו כשיאמר קדש, כלומר כשידור דבר ויאמר זה יהיה קדש ואחר כן יתחרט בו, וזהו שאמר וְאַחַר נְדָרִים לְבַקֵּֽר (שם) כלומר אחר שנדר יבקר ויחפש אחר ענינו אם יוכל להשלים הנדר אם לא, וזהו מוקש לו כי קודם הנדר היה לו לבקר ולחפש בענינו היטב אם יוכל להשלים נדרו אם ידור. ובענין הזה אמר גם כן שלמה אַל־תִּתֵּן אֶת־פִּיךָ לַֽחֲטִיא אֶת־בְּשָׂרֶךָ וְאַל־תֹּאמַר לִפְנֵי הַמַּלְאָךְ כִּי שְׁגָגָה הִיא (קהלת ה, ה). 

לוץ  
וְלַצְתָּ לְֽבַדְּךָ תִשָּֽׂא (משלי ט, יב). והפעל הכבד [הִפְעִיל] אִם־לַלֵּצִים הוּא יָלִיץ (שם ג, לד), זֵדִים הֱלִיצֻנִי (תהלים קיט, נא). ובהבפל למ"ד הפעל מָשַׁךְ יָדוֹ אֶת־לֹֽצְצִֽים (הושע ז, ה), והוא תאר, כי אילו היה פעל היה מפעלי הכפל. וההתפעל וְעַתָּה אַל־תִּתְלוֹצָצוּ (ישעיה כה, כב). והתאר לֵץ תַּכֶּה וּפֶתִי יַעְרִם (משלי יט, כה) לֵץ הַיַּין (שם כ, א), פירוש שותה היין. זֵד יָהִיר לֵץ שְׁמוֹ (שם כא, כד), אִם־לַלֵּצִים הוּא יָלִיץ (שם ג, לד). ענין הליצנות ידוע. וענין אחר עֵד בְּלִיַּעַל יָלִיץ מִשְׁפָּט (שם יט, כח), אֱוִלִים יָלִיץ אָשָׁם (שם יד, ט), כִּי הַמֵּלִיץ בֵּֽינֹתָֽם (בראשית מב, מ), אִם־יֵשׁ עָלָיו מַלְאָךְ מֵלִיץ (איוב לג, כג), מְלִיצַי רֵעָי (שם טז, כ), וכן בִּמְלִיצֵי שָׂרֵי בָבֶל (דברי הימים ב' לב, לא), וּמְלִיצֶיךָ פשׁעו בי (ישעיה מג, כו). והשם לְהָבִין מָשָׁל וּמְלִיצָה (משלי א, ו). ענינם תוכן הדבר והטענה. ופירוש עֵד בְּלִיַּעַל יָלִיץ מִשְׁפָּט אומר כי עד הבליעל יתקן עדותו במיטב דבריו ואף על פי שהוא שקר יתקן עדותו במשפט כאילו הוא אמת. וכן אמר אחריו וּפִי רְשָׁעִים יְבַלַּע־אָֽוֶן כלומר יכסה השקר במיטב טענותיו. 

לושׁ  
וַתִּקַּח־קֶמַח וַתָּלָשׁ (שמואל א' כח, כד), לָשׁוֹת בָּצֵק (ירמיה ז, יח), וַתִּקַּח אֶת־הַבָּצֵק וַתָּלָושׁ [וַתָּלָשׁ] (שמואל ב' יג, ח). אמר בָּצֵק על שם סופו. וכבר כתבנו הדומים לו בשרש אָפָה. לוּשִׁי וַֽעֲשִׂי עֻגֽוֹת (בראשית יח, ו). ענין הלישה ידוע.

לז  
הַנַּעַר הַלָּז (זכריה ב, ח), אֲשֶׁר מֵעֵבֶר הַלָּז (שמואל א' יד, א), כמו הורת. ובתוספת ה"א הָאִישׁ הַלָּזֶה (בראשית כד, סה). וכן לנקבות הִנֵּה הַשּֽׁוּנַמִּית הַלָּֽז (מלכים ב' ד, כה). ובתוספת ו"ו הָאָרֶץ הַלֵּזוּ הַנְּשַׁמָּה (יחזקאל לו, לה), כמו הזאת. והוא מלעיל בשני פשטין לבן אשר, ולבן נפתלי מלרע בפשט אחד לבד. 

לזה  
וּלְזוּת שְׂפָתַיִם הַרְחֵק מִמֶּֽךָּ (משלי ד, כד), כבר פירשתיו בשרש לוּז. 

לחה  
בַּשֵּׁבֶט יַכּוּ עַל־הַלְּחִי (מיכה ד, יד), בִּלְחִי הַחֲמוֹר (שופטים טו, טז), לְחִֽי־חֲמוֹר טְרִיָּה (שם טו, טו). כִּֽי־הִכִּיתָ אֶת־כָּל־אֹיְבַי לֶחִי (תהלים נ, ח), כלומר דרך בזיון מכת לחי היא מכת בזיון. הַזְּרֹעַ וְהַלְּחָיַיִם (דברים יח, ג), נָאווּ לְחָיַיִךְ בַּתֹּרִים (שיר השירים א, י), וּלְחָיַי לְמֹֽרְטִים (ישעיה נ, ו), עַל לְחָיֵי עַמִּֽים (שם ל, כח). 

לחך  
כִּלְחֹךְ הַשּׁוֹר אֵת יֶרֶק הַשָּׂדֶה (במדבר כב, ד). והכבד [פִּעֵל] הַמַּיִם אֲשֶׁר־בַּתְּעָלָה לִחֵֽכָה (מלכים א' יח, לח), עַתָּה יְלַֽחֲכוּ הַקָּהָל (במדבר כב, ד), עָפָר יְלַחֵֽכוּ (תהלים עב, ט), ענין הלחיכה ידוע. 

לחם  
כִּי לָֽחֲמוּ לֶחֶם רֶשַׁע (משלי ד, יז), כלומר אכלו מאכל לחם רשע. וּבַל־אֶלְחַם בְּמַנְעַמֵּיהֶֽם (תהלים קמא, ד), אַל־תִּלְחַם אֶת־לֶחֶם רַע עָיִן (משלי כג, ו), כִּֽי־תֵשֵׁב לִלְחוֹם אֶת־מוֹשֵׁל (שם כג, א), לְכוּ לַֽחֲמוּ בְֽלַֽחֲמִי (שם ט, ה). וּלְחֻמֵי רֶשֶׁף (דברים לב, כד), פירוש אכולי רשף. ויש מפרשים מזה וְשֹׁרֶשׁ רְתָמִים לַחְמָֽם (איוב ל, ד). וכבר כתבנוהו בשרש חָמַם. וכל לחם ענינו כלל לכל מאכל. ועל הלחם לבדו כִּי לֹא עַל־הַלֶּחֶם לְבַדּוֹ יִחְיֶה הָֽאָדָם (דברים ח, ג), בשש נקודות. לְהוֹצִיא לֶחֶם מִן־הָאָֽרֶץ (תהלים קד, יד), אמר מה שהוא תכלית העשב כי הלחם אינו יוצא מן הארץ אלא על ידי סבות קדמוהו. וכן צֶמַח בְּלִי יַֽעֲשֶׂה־קֶּמַח (הושע ח, ז), לפי שתכלית הצמח הקמח, אף על פי שיש ביניהם פעלים יצא מפועל אל פועל עד שיגיע אל התכלית והוא הקמח, ואינו התכלית האחרון, כי התכלית האחרון הוא הלחם במה שיאות אל האדם. והורגל הלשון הזה על הלחם יותר משאר המאכלים לפי שהוא עיקר מאכל האדם. ונופל על הבשר לבדו לֶחֶם אִשֶּׁה (ויקרא ג, יא), אֶת־קָרְבָּנִי לַחְמִי לְאִשַּׁי (במדבר כח, ב), וכן כִּֽי־אֶת־לֶחֶם אֱלֹהֶיךָ הוּא מַקְרִיב (ויקרא כא, ח), וכן הֵמָּה כִּדְוֵי לַחְמִֽי (איוב ו, ז). ומשקל אחר וּלְחֻמָם כַּגְּלָלִֽים (צפניה א, יז), וְיַמְטֵר עָלֵימוֹ בִּלְחוּמֽוֹ (איוב כ, כג). לֶחֶם אֱלֹהָיו מִקָּדְשֵׁי הַקֳּדָשִׁים וּמִן־הַקֳּדָשִׁים יֹאכֵֽל (ויקרא כא, כב), כולל הבשר והתרומות. וכן מִלֶּחֶם אָבִיהָ תֹּאכֵל (שם כב, יג). נַשְׁחִיתָה עֵץ בְּלַחְמוֹ (ירמיה יא, יט), בפריו. ואדוני אבי ז"ל פירשו הפוך נשחיתה לחמו בעץ, כלומר נשחיתה מאכלו בעץ, והעץ הוא הנקרא בערבי דפל"א והוא סם המות ועליו נאמר וַיּוֹרֵהוּ י"י עֵץ וַיַּשְׁלֵךְ אֶל־הַמַּיִם (שמות טו, כה), היה נס בתוך נס כדברי רבותינו ז"ל (ילמדנו סדר בשלח פרשת אז ישיר). וכן תרגם יונתן נִרְמֵי סַמָא דְמוֹתָא בְּמֵיכְלֵיהּ. מֵֽאָשֵׁר שְׁמֵנָה לַחְמוֹ (בראשית מט, כ), כולל כל מאכל כלומר כל מאכל שתוציא ארצו יהיה שמן. ומלת שְׁמֵנָה נופלת על ארצו כאילו אמר ארץ שְׁמֵנָה יהיה לחמו, והוא חסר כמו וּמַֽאֲכָלוֹ בְּרִאָֽה (חבקוק א, טז), ועוד נפרשנו בשרש שׁמן. או אומר שמנה על לחמו וירצה בו עוּגָה או חַלָּה שהיא לשון נקבה. וכן לֶחֶם תְּנוּפָה שְׁתַּיִם (ויקרא כג, יז), רוצה לומר חַלּוֹת. והכלל כי כל לחם ענינו מאכל. וכן מזה הענין מִלְחָמָה לַֽי"י (שמות יז, טז), לפי שיש במלחמה מאכל החרב מזה ומזה. והפעל מזה לְחַם אֶת־לֹֽחֲמָֽי (תהלים לה, א), לֹחֵם יִלְחָצֵֽנִי (שם נו, ב), כִּֽי־רַבִּים לֹֽחֲמִים לִי מָרֽוֹם (שם נו, ג). והנפעל אִם־נִלְחֹם נִלְחַם בָּֽם (שופטים יא, כה), אֲֽשֶׁר־נִלְחַם אָבִי עֲלֵיכֶם (שם ט, יז) בעבורכם. כִּי י"י נִלְחָם לָהֶם (שמות יד, כה), בעבורם אָז נִלְֽחֲמוּ (שופטים ה, יט), וַיִּלָּֽחֲמוּ עָלֶֽיהָ (יהושע י, לד), וַיִּלָּחֶם עִם־לִבְנָֽה (שם י, כט). י"י יִלָּחֵם לָכֶם (שמות יד, יד), בעבורכם. לֹא תַֽעֲלוּ וְלֹא תִֽלָּֽחֲמוּ (דברים א, מב), וַיִּלָּֽחֲמוּנִי חִנָּֽם (תהלים קט, ג), וילחמו בי חנם. וכתב רבי יונה כי אָז לָחֶם שְׁעָרִים (שופטים ה, ח), פעל עבר מן הקל על משקל יָבֵשׁ חָצִיר (ישעיה מ, ז). ואף על פי שהוא בסגול פעמים יבא הסגול תחת צרי. ואם היה מהפעל הכבד היה הלמ"ד בפתח כמנהג, אבל מאחר שהוא קמוץ הוא פעל עבר מהקל. ויתכן היותו שם בפלס חָמֵץ, כלומר או היתה מלחמה בשערים, ואף על פי שזה בסגול וזה בצרי.

לחץ  
וְהוּא לָחַץ אֶת־בְּנֵי יִשְׂרָאֵל בְּחָזְקָה (שופטים ד, ג), וְגֵר לֹא תִלְחָץ (שמות כג, ט), וּלְחַצְתֶּם אֹתוֹ בַּדֶּלֶת (מלכים ב' ו, לב), מפני לֹֽחֲצֵיהֶם (שופטים ב, יח), הַלֹּֽחֲצִים אֶתְכֶֽם (שמואל א' י, יח), וַתִּלְחַץ אֶת־רֶגֶל בִּלְעָם (במדבר כב, כה). והשם וְגַם־רָאִיתִי אֶת־הַלַּחַץ (שמות ג, ט), לֶחֶם צָר וּמַיִם לָחַץ (ישעיה ל, כ). והנפעל וַתִּלָּחֵץ אֶל־הַקִּיר (במדבר כב, כה). ענין דוחק. 

לחשׁ  
עָלַי יִתְלַֽחֲשׁוּ (תהלים מא, ח), ידברו בסוד ובחשאי. כִּי עֲבָדָיו מִתְלַֽחֲשִׁים (שמואל ב' יב, יט). וכן נקרא הדבר הנדבר בחשאי לַחַשׁ, אִם־יִשֹּׁךְ הַנָּחָשׁ בְּלוֹא־לָחַשׁ (קהלת י, יא), אֲשֶׁר לֹא־יִשְׁמַע לְקוֹל מְלַֽחֲשִׁים (תהלים נח, ו), והם החוברים המלחשים אל הנחשים. ויתכן לומר בנין הקל מזה כי מצאנו שַׁלּוּם בֶּן־הַלּוֹחֵשׁ (נחמיה ג, יב), יתכן כי היה לוחש אל הנחשים לפיכך נקרא כן, או היה יועץ נבון לחש. ואילו היה שם העצם ולא שם תאר לא היתה נכנסת עליו ה"א הידיעה וכן וּנְבוֹן לָֽחַשׁ (ישעיה ג, ג), נבון העצה והסוד. וכן צָקוּן לַחַשׁ (שם כו, טז), פירוש שפכו התפלה בעת שמוסרך למו, והתפלה היא בחשאי. וּבָתֵּי הַנֶּפֶשׁ וְהַלְּחָשִֽׁים (שם ג, כ), פירשו בו כי הם חלי האזן ובלע"ז אברייל"ש. ונקרארת כן לפי שהאזן היא בעלת הלחש. 

לטא  
וְהַלְּטָאָה (ויקרא יא, ל), הוא מין ממיני השרצים ופירש רש"י לניגרמוש"א בלע"ז. 

לטשׁ  
לֹטֵשׁ כָּל־חֹרֵשׁ נְחשֶׁת וּבַרְזֶל (בראשית ד, כב), מחדד. לִלְטוֹשׁ אֶת־מַֽחֲרַשְׁתּוֹ וְאֶת־אֵתוֹ (שמואל א' יג, כ). וכן יִלְטוֹשׁ עֵינָיו לִֽי (איוב טז, ט), יחדד. והכבד [פִּעֵל] כְּתַעַר מְלֻטָּשׁ (תהלים נב, ד).

ליל  
שִׁיתִי כַלַּיִל צִלֵּךְ (ישעיה טז, ג), ובתוספת ה"א לַיְלָה. בַּלַּיְלָה הַהוּא (אסתר ו, א). והקבוץ בלשון נקבות עַל־מִשְׁכָּבִי בַּלֵּילוֹת (שיר השירים ג, א), וְלֵילוֹת עָמָל מִנּוּ־לִֽי (איוב ז, ג), ובסמוך לֵיל שִׁמֻּרִים הוּא לַֽי"י (שמות יב, מב). וכן אמר שֹׁמֵר מַה־מִּלֵּֽיל (ישעיה כא, יא), וחסר הנסמך. ויש אומרים שהוא מוכרת. הִרְגִּיעָה לִּילִית (שם לד, יד), שם חיה מִדְבָּרִית. ולפי שצועקת בלילה נקראת כן. ויש אומרים שהוא עוף גדל, מן הרות כמו סלמנדרא מן האש וקורין לו קמֵליאוֹ"ן. 

לישׁ  
לַיִשׁ אֹבֵד מִבְּלִי־טָרֶף (איוב ד, יא), לָבִיא וָלַיִשׁ (ישעיה ל, ו), הוא האריה הגדול.

לכד  
וְשָׁאוּל לָכַד הַמְּלוּכָה (שמואל א' יד, מז), לָכַדְתִּי אֶת־עִיר הַמָּֽיִם (שם ב' יב, כז), וּשְׁלַל הֶֽעָרִים אֲשֶׁר לָכָֽדְנוּ (דברים ב, לה), הַשֵּׁבֶט אֲשֶׁר־יִלְכְּדֶנּוּ י"י (יהושע ז, יד), וַֽחֲנֵה עַל־הָעִיר וְלָכְדָהּ (שמואל ב' יב, כח), עֲוֽוֹנוֹתָיו יִלְכְּדֻנוֹ (משלי ה, כב), בארת הנו"ן רפה  ובחולם שלא כמנהג, כי מנהג נו"ן ו"ו כינוי הנסתר להיות. בדגש ובשורק. וכן בא כמהו וְקָבְנוֹ־לִי מִשָּֽׁם (במדבר כג, יג), כמו שכתבנו בחלק הדקדוק. והנפעל נִלְכַּד בִּשְׁחִיתוֹתָם  (איכה ד, כ), נִלְכַּדְתָּ בְּאִמְרֵי־פִֽיךָ (משלי ו, ב), כִּֽי־נִלְכְּדָה הָעִיר (מלכים א' טז, יח), וְהָיָה הַנִּלְכָּד בַּחֵרֶם (יהושע ז, טו). וההתפעל יִתְלַכְּדוּ וְלֹא יִתְפָּרָֽדוּ (איוב מא, ט), וּפְנֵי תְהוֹם יִתְלַכָּֽדוּ (שם לח, ל). והשם וְשָׁמַר רַגְלְךָ מִלָּֽכֶד (משלי ג, כז). ומשקל אחר וּמַלְכֻּדְתּוֹ עֲלֵי נָתִֽיב (איוב יח, י).

למג  
עֲצֵי אַלְמֻגִּים (מלכים א' י, יב). כמו אלגומים. וכבר פירשנוהו בשערו. 

למד  
בַּל־לָמַד צֶדֶק (ישעיה כו, י), מלרע. יִשְׁמְעוּ וְלָמְדוּ (דברים לא, יג), לְמַעַן יִלְמַד לְיִרְאָה (שם , יז, יט), וַיִּלְמַד לִטְרָף־טֶרֶף (יחזקאל יט, ג), וּלְמַדְתֶּם אֹתָם וּשְׁמַרְתֶּם לַֽעֲשֹׂתָֽם (דברים ה, א), אִם־לָמֹד יִלְמְדוּ אֶת־דַּֽרְכֵי עַמִּי (ירמיה יב, טז). והתאר וּלְמוּדֵי מִלְחָמָה (דברי ל הימים א' ה, יח). ומשקל אחר אַשּׁוּר כִּלֽמַד רֹֽכַלְתֵּֽךְ (יחזקאל כו, כג), לָמֵד בפלס כָּבֵד, ובסמוך לְמַד, כמו כְבַד־פֶּה (שמות ד, י), פירוש בני אשור היו כלמודים לבא תמיד אליך בסחורה, כן כתבו אדוני אבי ז"ל. ועוד נכתבנו בשרש רָכַל. ומשקל אחר כַּקָּטֹן כַּגָּדוֹל מֵבִין עִם־תַּלְמִֽיד (דברי הימים א' כה, ח). והכבד [פִּעֵל] לִמַּד־דַּעַת (קהלת יב, ט), רְאֵה לִמַּדְתִּי אֶתְכֶם (דברים ד, ה), אֲשֶׁר אָֽנֹכִי מְלַמֵּד אֶתְכֶם (שם ד, א), עֶגְלָה מְלֻמָּדָה (הושע י, יא), מְלֻמְּדֵי מִלְחָמָה (שיר השירים ג, ח). ושלא נזכר פעלו ממנו [פֻּעַל] כְּעֵגֶל לֹא לֻמָּד (ירמיה לא, יז). והתאר פֶּרֶה לִמֻּד מִדְבָּר (שם ב, כד), לְשׁוֹן לִמּוּדִים (ישעיה נ, ד), לִמֻּדֵי הָרֵֽעַ (ירמיה יג, כג), וְכָל־בָּנַיִךְ לִמּוּדֵי י"י (ישעיה נד, יג), ענינם הלמוד וההרגל. וידוע הוא. ומזה נקרא המקלש בראשו תקוע המחט הנקרא דָּֽרְבָן מלמד בְּמַלְמַד הַבָּקָר (שופטים ד, לא), לפי שמלמד ומורה הבקר לחרישה. 

לעב  
וַיִּֽהְיוּ מַלְעִיבִים בְּמַלְֽאֲכֵי הָֽאֱלֹהִים (דברי הימים ב' לו, טז), פירוש משחקים ומלעיגים. ותרגום וְהָיִיתִי בְעֵינָיו כִּמְתַעְתֵּעַ (בראשית כז, יב) וְאֵהֵי בְעֵינוֹהִי כְּמִתְלָעָב. 

לעג  
לָֽעֲגָה לְךָ בְּתוּלַת בַּת־צִיּוֹן (ישעיה לז, כב), י"י יִלְעַג־לָֽמוֹ (תהלים ב, ד), וַתִּלְעַג וְאֵין מַכְלִֽם  (איוב יא, ג). והשם לַעַג וָקֶלֶס לִסְבִיבוֹתֵֽינוּ (תהלים עט, ד). והכבד [הִפְעִיל] וַיַּלְעִגוּ לָנוּ (נחמיה ב, יט), וַיַּלְעֵג עַל־הַיְּהוּדִֽים (שם ג, לג), וּמַלְעִגִים בָּֽם (דברי הימים ב' ל, י), ענין הלעג ידוע. וכן בענין הפך תכונת הדבר בְּלַֽעֲגֵי שָׂפָה וּבְלָשׁוֹן אַחֶרֶת (ישעיה נח, יא). נִלְעַג לָשׁוֹן אֵין בִּינָֽה (שם לג, יט). והם כמו הפוכם מן וּלְשׁוֹן עִלְּגִים תְּמַהֵר לְדַבֵּר צָחֽוֹת (שם לב, ד).

לעז  
מֵעַם לֹעֵֽז (תהלים קיד, א), כלומר מדבר לשון אחר שאיננו לשון הקדש. וכן במשנה (מגילה פרק שני. משנה א. דף יז, ע"א) קורין אותה ללעוזות בלע"ז. ואמרו עוד (שם יח, ע"א) לעז יְוָנִי לכל כָשֵׁר.

לעט  
הַלְעִיטֵנִי נָא (בראשית כה, ל), האכילני. ובמשנה (שבת פרק כד, משנה ג. דף קנה, ע"ב), אין ממירין את העגלים אבל מלעיטין אותן.  ופירוש איזו היא המראה ואיזו היא הלעטה כמו שמפורש במסכת שבת (שם). ואמרו עוד (חולין נח, ע"ב) או שהלעיטה חלתית או שאכלה הרדופני. והוא פעל עומד.

לען  
הִנְנִי מַֽאֲכִילָם אֶת־הָעָם הַזֶּה לַֽעֲנָה (ירמיה ט, יד), זְכָר־עָנְיִי וּמְרוּדִי לַֽעֲנָה וָרֹֽאשׁ (איכה ג, יט), פֹּרֶה רֹאשׁ וְלַֽעֲנָֽה (דברים כט, יד), הַהֹֽפְכִים לְלַֽעֲנָה מִשְׁפָּט (עמוס ה, ז), ידוע, כי הוא כמו רוש במרירות, אבל הם שני מינים. ויש מפרשים שהוא העשב הנקרא בלע"ז אשינצ"ו. ורבי יונה פירש מזה לֵב צַדִּיק יֶהְגֶּה לַֽעֲנוֹת (משלי טו, כח), כלומר יחשוב מרורות ומצוקות בעולם, על דרך לֵב חֲכָמִים בְּבֵית אֵבֶל (קהלת ז, ד). ולא יתכן מדרך הדקדוק כי היה לו לומר לְעַנוֹת הלמ"ד בשוא ובשרש עָנָה אפרשנו עוד.

לפד  
כְּלַפִּיד יִבְעָֽר (ישעיה סב, א), לַפִּיד בּוּז (איוב יב, ה), הוא העץ הדולק. אֵשֶׁת לַפִּידוֹת (שופטים ד, ד), אשת ברק. וברק ולפיד קרובים בענין. וַיַּבְעֶר־אֵשׁ בַּלַּפִּידִים (שם טו, ה), על שם סופם כי קודם שהבעיר בהם האש לא היה נקראים לפידים כי אם עצים. וכן וְטַֽחֲנִי קָמַח (ישעיה מז, ב), אָפִיתִי עַל־גֶּחָלָיו לֶחֶם (שם מד, יט), אֶת־הַקּוֹלֹת וְאֶת־הַלַּפִּידִם (שמות ט, יח), על דרך הדמיון, כאילו ראו לפידים בוערים.

לפת  
וַיִּלְפֹּת שִׁמְשׁוֹן (שופטים טז, כט), ענינו ויטה. והנפעל וַיֶּחֱרַד הָאִישׁ וַיִּלָּפֵת (רות ג, ח), יִלָּֽפְתוּ אָרְחוֹת דַּרְכָּם (איוב ו, יח), ינטו ויתעותו.

לצר  
וַיְהִי הַמֶּלְצַר (דניאל א, טז), ענינו לפי מקומו האוצר או הממונה על המאכלים. וכתבו רבי יונה בזה השרש והמ"ם נוספת. ויתכן שהמ"ם שרש והוא בן ארבע אותיות.
 
לקק  
אֲשֶׁר לָקְקוּ הַכְּלָבִים (מלכים א' כא, יט), כֹּל אֲשֶֽׁר־יָלֹק בִּלְשׁוֹנוֹ מִן־הַמַּיִם (שופטים ז, ה), יָלֹקּוּ הַכְּלָבִים (מלכים א' כא, יט). והפעל הכבד [הִפְעִיל] הַֽמֲלַקְקִים בְּיָדָם אֶל־פִּיהֶם (שופטים ז, ו), ענינם כענין לחיכה וידוע הוא.

לקח  
וְאֶתְכֶם לָקַח י"י (דברים ד, כ), ובחסרון הפ"א קָח עַל־מַיִם רַבִּים (יחזקאל יז, ה). והוא קמוץ להפריד בינו ובין הצווי. אֲשֶׁר לְקָחַנִי מִבֵּית אָבִי (בראשית כד, ז), לָֽקְחָה אֶת־הַתְּרָפִים (שם לא, לד), הַצֵּל לְקֻחִים לַמָּוֶת (משלי כד, יא), לְקַח פַּר אֶחָד בֶּן־בָּקָר (שמות כט, א), וּלְקַח עֵץ אֶחָד (יחזקאל לז, טז). ובחסרון הפ"א וְאַתָּה קַח־לְךָ (שמות ל, כג), קְחֽוּ־לָכֶם (בראשית מה, יט), וּלְבִלְתִּי קַחַת מוּסָֽר (ירמיה יז, כג), בפתח. ובשוא הקו"ף קְחַת־כֶּסֶף (מלכים ב' יב, ט), הַֽמְעַט קַחְתֵּךְ אֶת־אִישִׁי וְלָקַחַת גַּם אֶת־דּֽוּדָאֵי בְּנִי (בראשית ל, טו), הלמ"ד לשירות. כִּֽי־יִקַּח אִישׁ אִשָּׁה (דברים כד, ה). ומרוב השתמשם בלשון הזה חסרו פ"א הפעל ברוב וגם דגש הקו"ף וְאֶקְחָה פַת־לֶחֶם (בראשית יח, ה), ורובם כן. קָחָם עַל־זְרֽוֹעֹתָיו (הושע יא, ג), מקור כלומר לקחת אותם על זרועותיו או פעל עבר מן קָח עַל־מַיִם רַבִּים. וַיִּקַּח קֹרַח (במדבר טז, א), לקח עצמו עם חביריו והתיעצו בזה הדבר. וכן וַיִּקְחוּ שְׁלשִׁים מֵֽרֵעִים וַיִּהְיוּ אִתּֽוֹ (שופטים יד, יב), וכן וְאַבְשָׁלֹם לָקַח וַיַּצֶּב־לוֹ בְחַיָּו [בְחַיָּיו] (שמואל ב' יח, יח), לקח בעצמו זאת העצה. וכן מַה־יִּקָּֽחֲךָ לִבֶּךָ (איוב טו, יב), תִּֽקַּֽח־לָהּ (בראשית לח, כג), תעכבם לעצמה אל תחזור עתה עוד עליהם אחריה. ובענין מיתת הצדיקים כִּֽי־לָקַח אֹתוֹ אֱלֹהִֽים (בראשית ה, כד), כִּי יִקָּחֵנִי סֶֽלָה (תהלים מט, טז), וְאַחַר כָּבוֹד תִּקָּחֵֽנִי (שם עג, כד). והנפעל הוּא בַּֽעֲוֹנוֹ נִלְקָח (יחזקאל לג, ו), וַֽאֲרוֹן הָאֱלֹהִים נִלְקָֽחָה (שמואל א' ד, יז), אֶל־הִלָּקַח אֲרוֹן הָֽאֱלֹהִים (שם ד, יט). וההתפעל וְאֵשׁ מִתְלַקַּחַת (שמות ט, כד). ומה שלא נזכר פעלו מהדגוש [פֻּעַל] כִּֽי־לֻקַּח עַמִּי חִנָּם (ישעיה נב, ה). והתאר ממנו אִם־תִּרְאֶה אֹתִי לֻקָּח מֵֽאִתָּךְ (מלכים ב' ב, י), כי הוא קמוץ. כִּי מֵאִישׁ לֻֽקֳחָה־זֹּֽאת (בראשית ב, כג), בקלות הקו"ף ובקמץ חטף. ושלא נזכר פעלו ממנו מהנוסף [הָפְעַל] יֻֽקַּח־נָא מְעַט־מַיִם (שם יח, ד), הֲיֻקַּח מִגִּבּוֹר מַלְקוֹחַ (ישעיה מט, כד). והשם אֶת־הַשְּׁבִי וְאֶת־הַמַּלְקוֹחַ (במדבר לא, יב), וּמַלְקוֹחַ עָרִיץ (ישעיה מט, כה), וזה מה שנשתמשו בזה השם בענין השלל. ומה שאמר אֶת־הַשְּׁבִי וְאֶת־הַמַּלְקוֹחַ וְאֶת־הַשָּׁלָל, אמר השבי על האדם, ואת המלקוח על הבהמות, ואת השלל על הבגדים והכלים. וכן יתפרשו כשהם כאחד אבל האחד יבא במקום חבירו. כמו וְחָצִיתָ אֶת־הַמַּלְקוֹחַ (במדבר לא, כז), נאמר על האדם ועל הבהמה. ונאמר זֶה שְׁלַל דָּוִֽד (שמואל א' ל, כ) על הבהמה. ומשקל אחר בחסרון פ"א הפעל וּמִקַּח־שֹֽׁחַד (דברי הימים ב, יט, ז), בחירק המ"ם. ונקרארת הצבת לפי שהוא לוקחת הדבר מלקחים, בְּמֶלְקָחַיִם לָקַח מֵעַל הַמִּזְבֵּֽחַ (ישעיה ו, ו), בסגול המ"ם. וּמַלְקָחֶיהָ וּמַחְתֹּתֶיהָ (שמות לז, כג), בפתח המ"ם ונקרא בלשון שנים לפי שהוא שנים. ומלקחי המנורה היו לקחת בהם הפתילות מתוך השמן ולישבן ולמשכן בפי הנרות. וּלְשׁוֹנִי מֻדְבָּק מַלְקוֹחָי (תהלים כב, טז), מה שעל הלשון ומתחתיו נקראו מלקוחים לפי שהם נקבצים ולוקחים (המאכל) בעת הלעיסה. והשם בענין המקנה הַֽמְבִיאִים אֶת־הַמַּקָּחוֹת וְכָל־שֶׁבֶר (נחמיה י, לב), בחירק המ"ם. וכן בדברי רבותינו ז"ל (בבא מציעא א, ע"א) מקח וממכר. ומזה לֹֽקְחֵי חִטִּים (שמואל ב' ד, ו), ופירושו כלוקחי חטים. וכן תרגם יונתן כְּזַבְּנֵי חִטִין. וכן זָֽמְמָה שָׂדֶה וַתִּקָּחֵהוּ (משלי לא, טז). ובענין המדע ומחק המאמר כִּי לֶקַח טוֹב נָתַתִּי לָכֶם תּֽוֹרָתִי אַֽל־תַּֽעֲזֹֽבוּ (משלי ד, ב), וְיוֹסֶף לֶקַח (שם א, ה), בסגול. יַֽעֲרֹף כַּמָּטָר לִקְחִי (דברים לב, ב), הִטַּתּוּ בְּרֹב לִקְחָהּ (משלי ז, כא). ומזה הַלֹּֽקְחִים לְשׁוֹנָם וַיִּנְֽאֲמוּ נְאֻֽם (ירמיה כג, לא), כענין לְשׁוֹנָם יַֽחֲלִֽיקוּן (תהלים ה, י). ורבי יונה פירש מזה וַיִּקְחוּ הָֽאֲנָשִׁים מִצֵּידָם (יהושע ט, יד), כלומר למדו וידעו מיובש צירם כי האמת אתם, ואין צריך להוציאו מענין לקיחה, כי רוצה לומר כי אנשי ישראל לקחו מצידם ואכלו לקיים בריתם עמהם. וכן וַיִּקַּח וַיִּתֵּן אֶת־הָֽעֵדֻת (שמות מ, כ), הוא כמשמעו, כלומר לקח לוחות הברית ונתנם בארון. 

לקט  
לָֽקְטוּ לֶחֶם מִשְׁנֶה (שמות טז, כב), אֲשֶׁר־יִלְקְטוּ יוֹם יֽוֹם (שם טז, ה). והשם וְלֶקֶט קְצִֽירְךָ (ויקרא יט, ט), בשש נקדות. והכבד [פִּעֵל] וַתֵּרֶא חֲמוֹתָהּ אֵת אֲשֶׁר־לִקֵּטָה (רות ב, יח), לְלַקֵּט אֹרֹת (מלכים ב' ד, לט), וַיְלַקֵּט יוֹסֵף (בראשית מז, יד), וַיְלַקֵּט מִמֶּנּוּ פַּקֻּעֹת שָׂדֶה (מלכים ב' ד, לט). וַֽאֲלַקֳטָה בַשִּׁבֳּלִים (רות ב, ב), אֲלַקֳטָה־נָּא וְאָסַפְתִּי בָֽעֳמָרִים (שם ב, ז), הקו"ף בשניהם בקמץ חטף. ושלא נזכר פעלו ממנו [פֻּעַל] וְאַתֶּם תְּלֻקְּטוּ לְאַחַד אֶחָד (ישעיה כז, יב). וההתפעל וַיִּֽתְלַקְּטוּ אֶל־יִפְתָּח (שופטים יא, ג), ידוע. בִּכְלִי הָֽרֹעִים אֲשֶׁר־לוֹ וּבַיַּלְקוּט (שמואל א' יז, ט), הוא כלי שמשים בו הרועה צידו, או הוא כלי שמשים בו הקולע אבנים שלוקט לקלע.

לקשׁ  
יוֹרֶה וּמַלְקוֹשׁ (דברים יא, יד), הַיּוֹרֶה הוא המטר הבא ראשון ומלקוש הוא המאוחר. וכן העשב המאוחר בִּתְחִלַּת עֲלוֹת הַלָּקֶשׁ וְהִנֵּה־לֶקֶשׁ אַחַר גִּזֵּי הַמֶּֽלֶךְ (עמוס ז, א), והוא בשש נקודות. והפעל הכבד [פִּעֵל] מזה וְכֶרֶם רָשָׁע יְלַקֵּֽשׁוּ (איוב כד, ו), פירוש בו אדוני אבי ז"ל פירוש נכון. אמר שיאחרו הכרם לצורך הרשע, כלומר שיאחרו הענבים בגפנים, אחר שבצרו שאר הכרמים, להתבשל היטב הענבים בגפנים ועושים היין המשובח, ומפני אימת הרשע יפחדו ולא יגע בהם אדם אף על פי שבצרו שאר הכרמים.

לשׁד  
לְשַׁד הַשָּֽׁמֶן (במדבר יא, ח) פירש החכם רבי אברהם אבן עזרא ז"ל שהלמ"ד שרשית. וכן נֶהְפַּךְ לְשַׁדִּי (תהלים לב, ד), וענינם הפך החורב והיובש. ועוד נכתבם בשרש שָׁדַד בעזרת השם עם וְשֹׁד מְלָכִים תִּינָקִי (ישעיה ס, טז), מענינו ומשרשו.

לשׁך  
וַיִּקַּח שְׁמוּאֵל אֶת־שָׁאוּל וְאֶת־נַֽעֲרוֹ וַיְבִיאֵם לִשְׁכָּתָה (שמואל א' ט, כב), כלומר אל הלשכה אשר היו אוכלים בה. וְלִשְׁכָּה וּפִתְחָהּ (יחזקאל מ, לח). והקבוץ אֶל־הַלְּשָׁכוֹת לְבֵית הָאוֹצָֽר (נחמיה י, לט), הוא כמו חדר.

לשׁם  
לֶשֶׁם שְׁבוֹ (שמות כח, יט), בשש נקודות. וכתב רבי יונה כי נקרא בערבי אל גז"ע טופצ"ו בלע"ז. 

לשׁן  
לָשׁוֹן מְדַבֶּרֶת גְּדֹלֽוֹת (תהלים יב, ד), לְשׁוֹנִי עֵט סוֹפֵר מָהִֽיר (שם מה, ב), וּלְשׁוֹנִי מֻדְבָּק מַלְקוֹחָי (שם כב, טז), וּלְשׁוֹנִי אִם־יֶהְגֶּה רְמִיָּֽה (איוב כז, ד). והקבוץ בלשון נקבות לְקַבֵּץ אֶת־כָּל־הַגּוֹיִם וְהַלְּשֹׁנוֹת (ישעיה סו, יח), לִלְשֹֽׁנֹתָם בְּאַרְצֹתָם (בראשית י, כ), ידוע. והפעל הכבד ממנו [הִפְעִיל] אַל־תַּלְשֵׁן עֶבֶד אֶל־אֲֽדֹנָו [אֲֽדֹנָיו] (משלי ל, י). וכבד אחר [פֹּעֵל] מְלָושְׁנִי [מְלָשְׁנִי] בַסֵּתֶר רֵעֵהוּ (תהלים קא, ה), והוא מבנין פועל הדומה למרובע והיו"ד בו נוספת, יאמר ממנו מְלוֹשֵׁן בשקל מְשׁוֹפֵט ומפני תוספת היו"ד שָׁבָה למ"ד לקמץ חטף. וּלְשׁוֹן זָהָב אֶחָד (יהושע ז, כא), רוצה לומר שבט זהב שדומה ללשון. וכן בדרך ההשאלה עוד לְשׁוֹן אֵשׁ (ישעיה ה, כד), לְשׁוֹן יָם (שם יא, טו), מִן־הַלָּשֹׁן הַפֹּנֶה נֶֽגְבָּה (יהושע טו, ב), סלע כדמות לשון. וכן תרגם יונתן מִן כֵּיפָא.

לתח  
לַֽאֲשֶׁר עַל־הַמֶּלְתָּחָה (מלכים ב' י, כב), על הבגדים. ותרגם יונתן קוּמְטְרַיָא. ובדברי רבותינו ז"ל (מגילה כו, ע"ב) קומטרי דספריא והם תיבות שמשימין על הספרים ומדבקים אותם בהם לכסותם ולשומרם. וכן המלתחה מקום או כלי שהיו נשמרים שם הבגדים. 

לתך  
וְלֶתֶךְ שְׂעֹרִֽים (הושע ג, ב), בשש נקודות, הוא חצי החמר.

לתע  
מַלְתְּעוֹת כְּפִירִים (תהלים נח, ז) הם השינים הגדולים. והנפעל מזה וְשִׁנֵּי כְפִירִים נִתָּֽעוּ (איוב ד, י), משפטו נִלְתָּעוּ ורצונו לומר עקירת המלתעות ונפילתם כמו יְשַׁרֵשׁ שהוא עקירת השרש. 

מתלהלה  
כְּֽמִתְלַהְלֵהַּ הַיֹּרֶה זִקִּים (משלי כו, יח) כתבנוהו בשרש להה.

נשלמה אות הלמ"ד
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת


אות המ"ם 

מאד     מאה     מאם     מאן     מאס     מאר     מגד     מגל     מגן     מגר     מד     מדד     מדן     מדע     מה     מהל     מהר     מוג     מוח     מוט     מוך    מול     מום     מון     מוץ     מור     מושׁ     מות     מזג     מזה     מזח     מזר     מחה     מחץ     מחק     מחר     מטט     מטל     מטר     מי     מי     מין     מיץ     מיק     מיר     מכך     מכר     מלל     מלא     מלח     מלט     מלך     מלץ     מלק     מן     מנה     מנח     מנע     מנר     מסס     מסה     מסך     מסר     מעד     מעה     מעט     מעך     מעל     מען     מער     מץ     מצץ     מצא     מצד     מצה     מצח     מצר     מקק     מקל     מר     מרר     מרא     מרג     מרד     מרה     מרח     מרט     מרץ     מרק     משׁשׁ     משׁה     משׁח     משׁך     משׁל     משׁק     מתג     מתה     מתח     מתי     מתן     מתק     מהמה 

מאד  
וְהִנֵּה־טוֹב מְאֹד (בראשית א, לא), אַל־תִּקְצֹף י"י עַד־מְאֹד (ישעיה סד, ח), אַֽל־תַּעַזְבֵנִי עַד־מְאֹֽד (תהלים קיט, ח), פירוש עד מאד דבק עם את חקיך אשמר. וְאַל־תַּצֵּל מִפִּי דְבַר־אֱמֶת עַד־מְאֹד (שם קיט, מג), פירוש כאילו אמר עד עולם כלומר כל ימי חיי. בִּמְאֹד מְאֹֽד (שמות א, ז), ענין המילה הזאת ענין הריבוי. וכן וּבְכָל־מְאֹדֶֽךָ (דברים ו, ה), ריבוי ממונך, או פירושו רב, רב אהוב אותו בכל מה שתוכל ותהיה האהבה גמורה בלב.

מאה  
מֵאָה כִּכַּר־כֶּסֶף (דברי הימים ב' כז, ה), ובסמוך מְאַת כִּכַּר הַכֶּסֶף (שמות לח, כז). והקבוץ לְמֵאוֹת וְלַֽאֲלָפִים (שמואל א' כט, ב). והכפל וּמָאתַיִם לְנֹטְרִים אֶת־פִּרְיֽוֹ (שיר השירים ח, יב), הה"א במאה שרש וכן בְשָׁנָה. ורבי יונה כתב כי הה"א לנקבה וה"א השרש למ"ד הפעל נפלה. ונהפכת ליו"ד במלת ויקח את שֹרי הַמֵאיוֹת בכתוב, ואינו נקרא כן. ויתכן כי המשפט כן כמו שכתב רבי יונה וכן ראיתי למדקדקים אחרים שכתבו כן. וגם אני כתבתי כן בחלק הדקדוק לפי שכל שם מנחי הלמ"ד שהוא בקמץ גדול הה"א לנקבה ולמ"ד הפעל נופלת. והראיה בהתחלפה בתי"ו בסמיכות ובכינוי. וכל שם מנחי הלמ"ד שהוא פתוח בפתח קטן הה"א שרש הפעל לפיכך לא תשוב תי"ו בסמיכות ובכנוי. והכל ביארתי בחלק הדקדוק בשער השמות בנחי הלמ"ד. אֲשֶׁר חֹטֶא עֹשֶׂה רָע מְאַת (קהלת ח, יב), פירוש מאת ימים או מאת שנים ומאריך לו. 

מאם  
כִּֽי־תַשֶּׁה בְרֵֽעֲךָ מַשַּׁאת מְאוּמָה (דברים כד, י), דַּבֵּר מְאוּמָה (במדבר כב, לח), וְלֹֽא־יִדְבַּק בְּיָֽדְךָ מְאוּמָה (דברים יג, יח), וְאַל־תַּעַשׂ לוֹ מְאוּמָה רָּע (ירמיה לט, יב), וְלָֽקַחְתִּי מֵֽאִתּוֹ מְאֽוּמָה (מלכים ב' ה, כ), רֹאֶה אֶֽת־כָּל־מְאוּמָה (בראשית לט, כג), מיעוט אחר מיעוט. וכן הֲרַק אַךְ־בְּמֹשֶׁה (במדבר יב, ב). הה"א במלה הזאת נוספת לפי שהמלה מלעיל וענינה כלום. ובא בלי ה"א באל"ף נחה והוטלה תנועתה על המ"ם וּבְכַפַּי דָּבַק מֽאוּם (איוב לא, ז). ועוד נכתבנו בשרש מוּם. 

מאן  
מֵאֵן בִּלְעָם הֲלֹךְ עִמָּֽנוּ (במדבר כב, יד), מֵֽאֲנוּ קַחַת מוּסָר (ירמיה ה, יג), אִם־מָאֵן יְמָאֵן אָבִיהָ (שמות כב, טז), והתאר וְאִם־מָאֵן אַתָּה לְשַׁלֵּחַ (שם ז, כז), בפלס וְשַׁבֵּחַ אֲנִי אֶת־הַמֵּתִים (קהלת ד, ב), ומשקל אחר מֵאַן, הַמֵּֽאֲנִים לִשְׁמוֹעַ אֶת־דְּבָרַי (ירמיה יג, י).

מאס  
כִּֽי־מָאַס י"י בְּמִבְטַחַיִךְ (ירמיה ב, לז), הֲמָאֹס מָאַסְתָּ (שם יד, יט), וְאַתָּה זָנַחְתָּ וַתִּמְאָס (תהלים פט, לט), עַל־מָֽאֳסָם אֶת־תּוֹרַת י"י (עמוס ב, ד), הוסב הקמץ חטף אל האל"ף לחרחיב עליה. וכן יַעַן מָֽאָסְכֶם בַּדָּבָר הַזֶּה (ישעיה ל, יב), המ"ם נקרא בקמץ רחב והאל"ף בקמץ חטף. וְאֶמְאָֽסְאךָ [וְאֶמְאָֽסְךָ] מִכַּהֵן לִי (הושע ד, ו), נכתב בו אל"ף יתירה בין הסמ"ך וכ"ף הנמצא. והנפעל כֶּסֶף נִמְאָס (ירמיה ו, ל), וְאֵשֶׁת נְעוּרִים כִּי תִמָּאֵס (ישעיה נד, ו), אבל יִמָּֽאֲסוּ כְמוֹ־מַיִם יִתְהַלְּכוּ־לָמוֹ (תהלים נח, ח), האל"ף תמורת הכפל ומשפטו יִמָּֽסְסוּ כמו בָּֽזְאוּ נְהָרִים אַרְצֽוֹ (ישעיה יח, ב), שהוא כמו בָּֽזְזוּ וכן עוֹרִי רָגַע וַיִּמָּאֵֽס (איוב ז, ה), משפטו וַיִּמָּסֵס. ויש לפרש וַיִּמָּאֵֽס כחבריו מענין מאוס. 

מאר  
סִלּוֹן מַמְאִיר (יחזקאל כח, כד), ענינו כמו מכאיב. וכן צָרַעַת מַמְאֶרֶת (ויקרא יג, נא).

מגד  
וּמִמֶּגֶד תְּבוּאֹת שָׁמֶשׁ (דברים לג, יד), מִמֶּגֶד שָׁמַיִם מִטָּל (שם לג, יג), בשש נקודות. עִם פְּרִי מְגָדִים (שיר השירים ד, יג). והקבוץ בלשון נקבות עם תוספת נו"ן וּמִגְדָּנֹת נָתַן לְאָחִיהָ וּלְאִמָּֽהּ (בראשית כד, נג), מְבִיאִים מִנְחָה לַֽי"י לִירוּשָׁלַם וּמִגְדָּנוֹת לִֽיחִזְקִיָּהוּ (דברי הימים ב' לב, כג), וַיִּתֵּן לָהֶם אֲבִיהֶם מַתָּנוֹת רַבּוֹת לְכֶסֶף וּלְזָהָב וּלְמִגְדָּנוֹת (דברי הימים ב' כא, ג). כל המלה הזאת הדבר שמשובח והמעולה בין בפירות בין בזהב וכסף ואבנים יקרות ובגדים וכל אחד ואחד לפי מקומו הכתוב בו יקרא הדבר המשובח והמעולה בהם מגד ומגדנות. וכן פירוש מִמֶּגֶד שָׁמַיִם מִטָּל כי הטל הוא המשובח מן המטר שיועיל ולא יזיק.

מגל  
שִׁלְחוּ מַגָּל (יואל ד, יג) וְתֹפֵשׂ מַגָּל (ירמיה נ, טז), ענינו חֶרְמֵשׁ. ואפשר שהמלה הזאת מבעלי הנו"ן והמ"ם נוספת בפלס מַפָּל מַתָּן. וכן כתב אדני אבי ז"ל והביא לו ראיה מן הערבי כי יקרא בערבי מנגא"ל בנו"ן. 

מגן  
אֲשֶׁר־מִגֵּן צָרֶיךָ בְּיָדֶךָ (בראשית יד, כ), ענינו נתן ומסר. וכן אמר התרגום דִּמְסַר סָנְאָךְ בִּידָךְ. וכן עֲטֶרֶת תִּפְאֶרֶת תְּמַגְּנֶֽךָּ (משלי ד, ט), כלומר תתן ותמסור לך עטרת תפארת. אֲמַגֶּנְךָ יִשְׂרָאֵל (הושע יא, ח), אתנך ואמסרך ביד האויב.

מגר  
וְכִסְאוֹ לָאָרֶץ מִגַּֽרְתָּה (תהלים פט, מה), ענינו הפלת. ותרגום וַיִּפֹּל רֹֽכְבוֹ אָחֽוֹר (בראשית מט, יז) וִימַגֵּר רוֹכְבֵיהוֹן לַאֲחוֹרָא. וכתב רבי יונה מזה השרש והענין בקל מְגוּרֵי אֶל־חֶרֶב הָיוּ אֶת־עַמִּי (יחזקאל כא, יז), כלומר נפולי חרב היו עמי. ותהיה מלת אֶת נוספת, כמו וְאֶת־הַבַּרְזֶל נָפַל אֶל־הַמָּיִם (מלכים ב' ו, ה), וכבר כתבתי מְגוּרֵי אֶל־חֶרֶב בשרש גּוּר בענין פחד.

מד  
מִדּוֹ בַד (ויקרא ו, ג), חָגוּר מִדּוֹ לְבֻשׁוֹ (שמואל ב' כ, ח), בחירק והו"ו בהם נוספת. וַיִּלְבַּשׁ קְלָלָה כְּמַדּוֹ (תהלים קט, יח), בפתח והו"ו לכינוי. והקבוץ בפתח וּמַדָּיו קְרֻעִים (שמואל א' ד, יב). והקבוץ בלשון נקבות בחירק עַל־פִּי מִדּוֹתָֽיו (תהלים קלג, ב), פירוש פי מדותיו בית הצואר, והוא יקרא פי הבגד. וכן שָׂפָה יִהְיֶה לְפִיו (שמות כח, לב), כְּפִי תַחְרָא (שם לט, כג), ענינם ענין לבוש ואפשר שיהיה שרש המלה הזאת מָדַד. והוא הנכון בעבור הדגש. 

מדד  
מִֽי־מָדַד בְּשָׁעֳלוֹ מַיִם (ישעיה מ, יב), וּמַדֹּתֶם מִחוּץ לָעִיר (במדבר לה, ה), וּמַדֹּתִי פְעֻלָּתָם רִֽאשֹׁנָה עֶל [אֶל] ־חֵיקָֽם (ישעיה סה, ז), וַיָּמָד אֶלֶף בָּֽאַמָּה (יחזקאל מז, ג), וַיָּמֹדּוּ בָעֹמֶר (שמות טז, יח). והנפעל אֲשֶׁר לֹֽא־יִמַּד (הושע ב, א), אִם־יִמַּדּוּ שָׁמַיִם (ירמיה לא, לו). והפעל הכבד [פִּעֵל] וַיְמַדְּדֵם בַּחֶבֶל (שמואל ב' ח, ב), וַיְמַדֵּד שְׁנֵֽי־חֲבָלִים לְהָמִית (שם). וכבד אחר [הִפְעִיל] עָמַד וַיְמֹדֶד אֶרֶץ (חבקוק ג, ו), וההתפעל עומד וַיִּתְמֹדֵד עַל־הַיֶּלֶד (מלכים א' יז, כא), כלומר נשתטח עליו. ופסוק עָמַד וַיְמֹדֶד אֶרֶץ פירשו אדני אבי ז"ל כן. עמד הארון בְּגִלְגָּל ויחלק להם הארץ במדה, וַיַּתֵּר גּוֹיִם (חבקוק ג, ו) הוציאם מארצם, ופירש וַיַּתֵּר מן לְנַתֵּר בָּהֵן עַל־הָאָֽרֶץ (ויקרא יא, כא), שתרגומו לְקַפָּצָא מן מְקַפֵּץ עַל־הַגְּבָעֽוֹת (שיר השירים ב, ח), והוא פעל יוצא. והשם תִּכֵּן בְּמִדָּֽה (איוב כח, כה), אֲרֻכָּה מֵאֶרֶץ מִדָּהּ (שם יא, ט), במפיק הה"א משפטו מִדָּתָהּ כמו עֹבֵר בַּשּׁוּק אֵצֶל פִּנָּהּ (משלי ז, ח), שמשפטו פִּנָּתָהּ וכן וּבָזַז בִּזָּהּ (יחזקאל כט, יט), הראוי בִּזָּתָהּ. ורבי יעקב בן אלעזר כתב שהם שמות בלשון זכר יאמר בהם מַד, בַּז. וקבוץ מד, זֶה גֽוֹרָלֵךְ מְנָת־מִדַּיִךְ (ירמיה יג, כה). אִישׁ מִדָּה (דברי הימים א' יא, כג), פירש מדה גדולה. וכן אַנְשֵׁי מִדּֽוֹת (במדבר יג, לב), מדות גדולות. וכן אֶבְנֶה־לִּי בֵּית מִדּוֹת (ירמיה כב, יד), מדות גדולות. ומשקל אחר מִי־שָׂם מְמַדֶּיהָ (איוב לח, ה), על משקל וּמְצָרֵי שְׁאוֹל (תהלים קטז, ג), ששרשו צָרַר ענין כולם ענין מדה. ורבי יונה חלק זה לשני ענינים כאשר חלקם החכם רבי יהודה. ואין צורך, כי אף על פי שזה מדת השטח וזה מדת המלוי הכל ענין מדה ואחד הוא. ופירשו מזה הענין וַיְהִי אִישׁ מָדֹין [מָדוֹן] (שמואל ב' כא, כ), כי במקומו בדברי הימים (דברי הימים א' כ, ו), אִישׁ מִדָּה. וכן תרגם יונתן וַהֲוָה גְבַר דְמִשְׁחָן. והנח בו תמורת הדגש והוא מזה השרש. וכבר כתבנוהו בשרש דּוּן עם וּמְשַׁלֵּחַ מְדָֽנִים (משלי ו, יט). וכתב רבי יהודה בזה השרש וּמִדַּד־עָרֶב (איוב ז, ד), פעל עבר. ואדני אבי ז"ל כתבו בשרש נָדַד. ושם נכתבנו עוד. אבל לְמִדַּת הַמֶּלֶךְ (נחמיה ה, ד), אינו מזה השרש כי משפטו מִנְדַת והמ"ם נוספת והוא מענין מִנְדָּה בְלוֹ וַֽהֲלָךְ (עזרא ד, יג). ופירשו רבותינו ז"ל (נדרים סב, ע"ב), מנדה זו מנת המלך בלו זו כסף גולגלתא והלך זו ארנונא, פירוש מנת המלך תשורה שעושים למלך כשעובר עליהן. 

מדן  
מְדִינָה וּמְדִינָה כִּכְתָבָהּ (אסתר ג, יב), ידוע והיא כוללת ערים רבים. וכן בְּעֵילָם הַמְּדִינָה (דניאל ח, ב), או היא פעם כלל ופעם פרט. יֹֽשְׁבֵי עַל־מִדִּין (שופטים ה, י), שם דרך היה ידוע אצלם, או הוא שם עיר הנזכר בספר יהושע (טו, סא). ואמר המסורת מְדִּין ג' בג' לישני, מִדִּין וּסְכָכָֽה (יהושע טו, סא), יֹֽשְׁבֵי עַל־מִדִּין (שופטים ה, י), לְהַטּוֹת מִדִּין (ישעיה י, ב), חד לשון קרתא, חד לשון ארח חד לשון דין.

מדע  
וּמַדּוּעַ תִּֽתְנַשְּׂאוּ עַל־קְהַל י"י (במדבר טז, ג), המלה הזאת ענינה כמו למה. ויש אומרים כי היא שתי מלות מַה דַּוּעַ מן יָדַע, כלומר מה דֵּעָה זה הדבר, מה ענינו.

מה  
המלה הזאת שאלה לדעת ענין הדבר היאך הוא או מה הוא. מַֽה־תָּֽאֳרוֹ (שמואל א' כה, יד). וּמַה־דְּמוּת תַּעַרְכוּ לֽוֹ (ישעיה מ, יח), לִרְאוֹת מַה־יִּקְרָא־לוֹ (בראשית ב, יט), מַה־זֶּה מִהַרְתָּ לִמְצֹא בְּנִי (שם כז, כ), והדומים לאלה. ואין המלה הזאת שאלה על חַי מְדַבֵּר אלא מלת מִי היא שאלה עליו. ומה שאמר וַיֹּאמְרוּ לָהֶם אֲחֵיהֶם מָה אַתֶּֽם (שופטים יח, ח), פירושו מה בשורות בפיכם כלומר מה אתם אומרים. ויש שהוא במקום מָתַי, עַד־מָה י"י תֶּאֱנַף לָנֶצַח (תהלים עט, ה), עד מתי. והנקוד בסגול עַד־מֶה כְבוֹדִי לִכְלִמָּה (שם ד, ג), כמו עד מתי. ויש שהוא נקוד בסגול והוא שאלה על הדבר מה הוא מֶה־עָשִׂיתָ לָּנוּ וּמֶה־חָטָאתִי לָךְ (בראשית כ, ט). ויש שיבא עם למ"ד שפירושו בעבור. לָמָּה זֶּה שְׁלַחְתָּֽנִי (שמות ה, כב), בעבור מה שלחתני בזה הדרך. לָמָה אָמַרְתָּ אֲחֹתִי הִוא (בראשית יב, יט), לָמָּה זֶּה אַֽתָּה נֹפֵל עַל־פָּנֶֽיךָ (יהושע ז, י), וכן הנקוד בסגול לָמֶה תִבְכִּי וְלָמֶה לֹא תֹֽאכְלִי וְלָמֶה יֵרַע לְבָבֵךְ (שמואל א' א, ח). ופירש רבי יונה לָמָה אֶשְׁכַּל גַּם־שְׁנֵיכֶם (בראשית כז, מה), לָמָּה נָמוּת לְעֵינֶיךָ (שם מז, יט), והדומים להם כמו לבלתי. ואין טעם לפירוש הזה. אך פירושם כחבריהם בעבור מה. ופירוש לָמָה אֶשְׁכַּל, למה תרצה שאשכל. וכן כלם. ותכנס עליו השׁי"ן עם הלמ"ד שַׁלָּמָה אֶֽהְיֶה כְּעֹטְיָה (שיר השירים א, ז). ויש שתחסר הלמ"ד ופירושו גם כן בעבור וּמֶה לֹֽא־תִשָּׂא פִשְׁעִי (איוב ז, כא). ויש להפלגת הדבר ולמעלתו הגדולה מָה רַב טוּבְךָ אֲשֶׁר־צָפַנְתָּ לִּֽירֵאֶיךָ (תהלים לא, כ), מַה־טּוּבוֹ וּמַה־יָפְיוֹ (זכריה ט, יז). מַה־טֹּבוּ דֹדַיִךְ מִיַּיִן (שיר השירים ד, י), מַה־יָּקְרוּ רֵעֶיךָ אֵל מֶה עָצְמוּ רָאשֵׁיהֶֽם (תהלים קלט, יז), מָֽה־רַבּוּ מַֽעֲשֶׂיךָ י"י (שם קד, כד), מַה־יָּקָר חַסְדְּךָ אֱלֹהִים (שם לו, ח), והדומים להם. ויש להפך זה לגדעון הדבר ולחסרונו מָֽה־אֱנוֹשׁ כִּֽי־תִזְכְּרֶנּוּ (שם ח, ה). וְאַֽהֲרֹן מַה־הוּא כִּי תַלִּונוּ [תַלִּינוּ] עָלָֽיו (במדבר טז, יא), כלומר שתלונותם על גדול ממנו, שעל י"י הם, אבל אהרן מה הוא כי תלינו עליו. וכן זְכָר־אֲנִי מֶה־חָלֶד (תהלים פט, מח), והדומים להם. ויהיה עם המלה הזאת הסתר דבר כמו וִיהִי מָה אָרֻֽצָה (שמואל ב' יח, כב), כלומר ויהי מה שיהיה איני חושש ארוצה ואגידה. וכן וְיַֽעֲבֹר עָלַי מָֽה (איוב יג, יג), כלומר יעבור עלי מה שיעבור ואיני חושש. ויש שבאו בענין נהי כמו מָה אֲמֻלָה לִבָּתֵךְ (יחזקאל טז, ל), מָה אִמְּךָ לְבִיָּא (שם יט, ב). ויש מפרשים וּמָה אֶתְבּוֹנֵן עַל־בְּתוּלָֽה (איוב לא, א), בענין איך. וכן מַה־נעבוד את י"י (שמות י, כו), ואין צורך רק פירושם כמשמעם, כי פירוש מה נעבוד, אנחנו לא נדע באיזה מין ממיני המקנה נעבדנו. ופירוש וּמָה אֶתְבּוֹנֵן עַל־בְּתוּלָֽה, ומה יהיה חלקי אם אתבונן על בתולה כמו שאמר וּמֶה חֵלֶק אֱלוֹהַּ מִמָּעַל (איוב לא, ב). ויבא על המלה הזאת הכ"ף והיא שאלה על כמות הדבר כַּמָּה יְמֵי שְׁנֵי חַיֶּיֽךָ (בראשית מז, ח). ויבא להגדלת הדבר כמו זה כַּמֶּה שָׁנִֽים (זכריה ז, ג), כלומר שנים רבות. ולחסרון הדבר כַּמָּה לִי עֲוֹנוֹת וְחַטָּאוֹת (איוב יג, כג), והדומים להם. והפרש יש בין כַּמָּה ובין אֵיךְ שהוא גם כן שאלת על הדבר, כי אֵיךְ היא שאלה על תכונת הדבר, וכַּמָּה היא שאלה עיל ענין הדבר. כַּמָּה נֵֽר־רְשָׁעִים יִדְעָךְ (שם כא, יז), פירוש עד כמה.

מהל  
סָבְאֵךְ מָהוּל בַּמָּֽיִם (ישעיה א, כב), ענינו מזוג. והביא לו ראיה אדוני אבי ז"ל מהערבי שאומר לדבר המעורב מהל"א מהל"י.

מהר  
מִהַר צֹעֶה לְהִפָּתֵחַ (ישעיה נא, יד), וּמִֽהַרְתֶּם וְהֽוֹרַדְתֶּם אֶת־אָבִי (בראשית מה, יג), מַֽהֲרָה וְלֵכָה (שמואל א' כג, כז), מַֽהֲרִי שְׁלֹשׁ סְאִים (בראשית יח, ו), פירושו מהרי וקחי. מַֽהֲרוּ אֶת־הָמָן (אסתר ה, ה), אפשר שהוא יוצא. או פירושו מהרו וקראו את המן. וכן מַֽהֲרָה מִיכָיְהוּ בֶן־יִמְלָֽה (מלכים א' כב, ט), לְמַהֵר לְשַׁלְּחָם מִן־הָאָרֶץ (שמות יב, לג). והתאר קָרוֹב וּמַהֵר מְאֹד (צפניה א, יד), בפלס וְשַׁבֵּחַ אֲנִי (קהלת ד, ב), אִם־מָאֵן אַתָּה (שמות ט, ב). ומשקל אחר סוֹפֵר מָהִֽיר (תהלים מה, ב), אִישׁ מָהִיר בִּמְלַאכְתּוֹ (משלי כב, כט). ובסמוך וּמְהִר צֶֽדֶק (ישעיה טז, ה). והשם לֹא תוּכַל כַּלֹּתָם מַהֵר (דברים ז, כב). ואפשר כמוהו מַהֵר קַח אֶת־הַלְּבוּשׁ (אסתר ו, י), או יהיה ציווי מהר ופירושו מהר וקח. ומשקל אחר מְהֵרָה חוּשָׁה אַֽל־תַּֽעֲמֹד (שמואל א' כ, לח), וְהוֹלֵךְ מְהֵרָה (במדבר יז, יא), וְהִנֵּה מְהֵרָה קַל יָבֽוֹא (ישעיה ה, כו) מְהֵרָה רֵֽדָה (מלכים ב' א, יא), ענין כלם ענין הזריזות. וענין אחר בפעל הקל מָהֹר יִמְהָרֶנָּה (שמות כב, טו), יִרְבּוּ עַצְּבוֹתָם אַחֵר מָהָרוּ (תהלים טז, ד), וכבר פירשתי זה הפסוק בשרש אָחַר. והשם מֹהַר וּמַתָּן (בראשית לד, יב), כְּמֹהַר הַבְּתוּלֹֽת (שמות כב, טז), ענין זה ענין המתן והשלוח. והנפעל ואינו מענין זה הַגּוֹי הַמַּר וְהַנִּמְהָר (חבקוק א, ו), וּלְבַב נִמְהָרִים יָבִין לָדָעַת (ישעיה לב, ד), אִמְרוּ לְנִמְֽהֲרֵי־לֵב (שם לה, ד), וַֽעֲצַת נִפְתָּלִים נִמְהָֽרָה (איוב, ה, יג), ענין זה ענין הפתיות. ואפשר שבא הלשון הזה לפי שהפתיים מעשיהם במהירות ובבהלה ולא ימתינו למעשיהם ולדבריהם ולא ישגיחו ולא ישכילו בהם. ואם כן יהיה מהענין הראשון. 

מוג  
הַנּוֹגֵעַ בָּאָרֶץ וַתָּמוֹג (עמוס ט, ה), פעל עומד. והיוצא וַתְּמוּגֵנוּ בְּיַד־עֲוֹנֵֽנוּ (ישעיה סד, ו). לְמַעַן לָמוּג לֵב (יחזקאל כח, כ), נכפלו בו מלת הטעם ואות הטעם, כי היה מספיק באמרו למען מוג לב או למוג לב מבלי שאמר למען. ורבים כזה הלשון לתוספת ביאור. והנפעל וְהִנֵּה הֶֽהָמוֹן נָמוֹג (שמואל א' יד, טז). וההתפעל וְכָל־הַגְּבָעוֹת תִּתְמוֹגַֽגְנָה (עמוס ט, יג). והמרובע בִּרְבִיבִים תְּמֹגְגֶנָּה (תהלים סה, יא), וּתְמֹגְגֵנִי תֻּשִׁוָּֽה [תֻּשִׁיָּֽה] (איוב ל, כב), ענינם ענין המסיסה. ופירוש תְמֹגְגֵנִי תֻּשִׁוָּֽה [תֻּשִׁיָּֽה] תמס ותעבור ממני תושיה.

מוח  
וּמֹחַ עַצְמוֹתָיו יְשֻׁקֶּֽה (איוב כא, כד), ידוע. ומזה השרש והענין וְחָרְבוֹת מֵחִים גָּרִים יֹאכֵֽלוּ (ישעיה ה, יז), עֹלוֹת מֵחִים אַֽעֲלֶה־לָּךְ (תהלים סו, טו), ופירושו הטלאים והכבשים השמנים. ותאר אותם בלשון מוח כי המוח שמן ונבחר. ופירוש וְחָרְבוֹת מֵחִים כמו הפוך וחרבות גרים מחים יאכלו, ואמר זה על חרבן הארץ, אמר כי הבתים יהיו חרבה עד שירעו בה הכבשים כמנהגם לרעות במקום המרעה ובחרבות שהיו גרים מתחלה בהיותם בתים עתה יאכלו בהם מחים. או פירוש על דרך משל וְרָעוּ כְבָשִׂים כְּדָבְרָם (ישעיה ה, יז), אמר שירעו הכבשים והם העניים שהם חלשים כמנהגם שיכלו הרשעים ואין עושק אותם, וחרבות מחים והם הרשעים המתענגים והמתעדנים, העניים שיבאו לגור בהם יאכלום, כלומר בכלות הרשעים יאכלו חלקם העניים. 

מוט  
וּמָטָה יָדוֹ עִמָּךְ (ויקרא כה, לה), צַדִּיק מָט לִפְנֵֽי־רָשָֽׁע (משלי כה, כו), וּמָטִים לַהֶרֶג (שם כד, יא), לְעֵת תָּמוּט רַגְלָם (דברים לב, לה), וְהַגְּבָעוֹת תְּמוּטֶינָה (ישעיה נד, י). והשם לֹא־יִתֵּן לְעוֹלָם מוֹט לַצַּדִּֽיק (תהלים, נה, כג), אַל־יִתֵּן לַמּוֹט רַגְלֶךָ (שם קכא, ג). והפעל הכבד [הִפְעִיל] כִּי־יָמִיטוּ עָלַי אָוֶן (שם נה, ד). והנפעל בַּל־נָמוֹטּוּ פְעָמָֽי (שם יז, ה), וַיְחַזְּקֵהוּ בְמַסְמְרִים לֹא יִמּֽוֹט (ישעיה מא, ז) יִמֹּיטוּ [יִמּוֹטוּ] עֲלֵיהֶם גֶּֽחָלִים (תהלים קמ, יא). וההתפעל מוֹט הִתְמֽוֹטְטָה אָֽרֶץ (ישעיה כד, יט), ענינם ענין ההטיה והמעידה. וקרוב לענין הזה וַיִּשָּׂאֻהוּ בַמּוֹט (במדבר יג, כג), וְנָֽתְנוּ עַל־הַמּֽוֹט (שם ד, י), אֶשְׁבֹּר מֹטֵהוּ (נחום א, יג). אִם־תָּסִיר מִתּֽוֹכְךָ מוֹטָה (ישעיה נח, ט). וַיִּקַּח חֲנַנְיָה הַנָּבִיא אֶת־הַמּוֹטָה מֵעַל צַוַּאר יִרְמְיָה הַנָּבִיא וַיִּשְׁבְּרֵֽהוּ (ירמיה כח, יב). אף על פי שהמוטה לשון נקבה אמר וַיִּשְׁבְּרֵֽהוּ כנגד העול כי הַמּוֹטָה היא העול. או נקראת מוטה הרצועה שנקשר בה העול. והקבוץ בִּכְתֵפָם בַּמֹּטוֹת (דברי הימים א' טו, טו), מוֹטֹת עֵץ שָׁבָרְתָּ (ירמיה כח, יג). ובהבלע הנח בדגש והומר החולם בשרק מֻטּוֹת כְּנָפָיו (ישעיה ח, ח), ענינים ענין מוסרות או בדי עץ. ואדני אבי ז"ל כתב מֻטּוֹת כְּנָפָיו בשרש נָטָה והדגש להבלעת הנו"ן והוא בשקל מָפְנֶה צָפוֹנָה (יחזקאל ט, ב) שהוא שם והרבים מָפְנוֹת בשקל מֻנְטוֹת כי השורק והקמץ חטף שוים, ופירושו נטיית מחנהו יהיה מלא רחב ארצך. ובמדרש רבי תנחומא כמה הם מוטות כנפי התרנגול אחד מששים בכנפיו אחד מששים באכלוסי סנהריב מלא רוחב ארץ יהודה.

מוך  
וּמָךְ אָחִיךָ (ויקרא כה, מז), וְכִֽי־יָמוּךְ אָחִיךָ (שם כה, לה). כתב רבי יונה המלות האלו מנחי העי"ן לפי שמצא וּמָךְ אָחִיךָ קמוץ ואלו היה מפעלי הכפל היו"ד פתוח. ודעת החכם רבי יהודה שהם מפעלי הכפל שלא זכרם בנחי העי"ן. ובשרש מָכַךְ נכתבם בעזרת האל.

מול  
וּמָל י"י אֱלֹהֶיךָ (דברים ל, ו), וּמַלְתֶּם אֵת עָרְלַת לְבַבְכֶם (שם י, טז), וַיָּמָל אֶת־בְּנֵי יִשְׂרָאֵל (יהושע ה, ג), עַל־כָּל־מוּל בְּעָרְלָֽה (ירמיה ט, כד), פירוש עַל־כָּל־מוּל ועל כל אשר בערלה, על ישראל שהם מולים ועל הגרם שהם ערלים. כִּֽי־מֻלִים הָיוּ (יהושע ה, ה). והנפעל הִמּוֹל יִמּוֹל (בראשית יז, יג), וְאִם־לֹא תִשְׁמְעוּ אֵלֵינוּ לְהִמּוֹל (שם לד, יז), וּבַיּוֹם הַשְּׁמִינִי יִמּוֹל בְּשַׂר עָרְלָתֽוֹ (ויקרא יב, ג). והפעל הכבד [הִפְעִיל] בְּשֵׁם י"י כִּי אֲמִילַֽם (תהלים קיח, י). והמרובע יְמוֹלֵל וְיָבֵֽשׁ (שם צ, ו), והוא פעל עומד, או חסר הפעל והוא הרוח, על דרך רוּחַ עָֽבְרָה־בּוֹ וְאֵינֶנּוּ (שם קג, טז). וההתפעל יִדְרֹךְ חִצָּו [חִצָּיו] כְּמוֹ יִתְמֹלָֽלוּ (שם נח, ח), ענין כלם ענין כריתה. ויש לפרש מזה קוֹל הֲמֻלָּה (יחזקאל א, כד). וכבר כתבנוהו בשרש הָמַל, ועוד נכתבנו בשרש מָלַל. מוּל הָֽאֱלֹהִים (שמות יח, יט), נגד האלהים. וַיִּסֹּב מֵֽאֶצְלוֹ אֶל־מוּל אַחֵר (שמואל א' יז, ל), כלומר אל מקום אחר. ובחולם תמורת השורק מוֹל סוּף (דברים א, א). ובאל"ף נחה אחר הו"ו וְהַתּוֹדָה הַשֵּׁנִית הַֽהוֹלֶכֶת לְמוֹאל (נחמיה יב, לח), כלם ענין נגד ועומת. 

מום  
מוּם בּוֹ (ויקרא כא, כא), בָּנָיו מוּמָם (דברים לב, ה), ידוע. ויתכן להיות מזה וּבְכַפַּי דָּבַק מֽאוּם (איוב לא, ז). ונכתב בשני נחים האל"ף והו"ו, וכן יְלָדִים אֲשֶׁר אֵֽין־בָּהֶם כָּל־מאוּם (דניאל א, ד). 

מון  
כִּי לֹא רְאִיתֶם כָּל־תְּמוּנָה (דברים ד, טו), וּתְמֻנַת י"י יַבִּיט (במדבר יב, ח), המלה הזאת נופלת על צורת הדבר ועל תבניתו המובן בחושים. ותפול גם כן על צורת השכל שלא יובן באחד מן החושים כי אם בשכל וזהו וּתְמֻנַת י"י יַבִּיט.

מוץ  
כְּמֹץ יְסֹעֵר מִגֹּרֶן (הושע יג, ג), כִּי אִם־כַּמֹּץ אֲֽשֶׁר־תִּדְּפֶנּוּ רֽוּחַ (תהלים א, ד), הוא הדק שבתבן. כְּמֹץ עָבַר יוֹם (צפניה ב, ב), תרגם יונתן וּתְהוֹן דָמָן לִכְמוֹצָא דְנָשְׁבָא בֵיהּ רוּחָא וּכְטוּלָא דְעָדֵי מִן קֳדָם יוֹמָא, פירוש כעשן שעובר מפני השמש.

מור  
מָר־דְּרוֹר (שמות ל, כג), בְּשֶׁמֶן הַמֹּר (אסתר ב, יב). כתב החכם רבי אברהם אבן עזרא יש שפירשוהו מושק"ו. ואם היה מור מושק"ו לא היה אומר אָרִיתִי מוֹרִי (שיר השירים ה, א), כי המושק"ו אינו צֶמַח שיארה. והוא פירש אותו בֹּשֶֹם ממיני הצמחים שיתלקט. ורבינו האי ז"ל פירש שהיא שרף עץ שיש לו ריח טוב הנקרא בערבי לובנ"י אל דהבא"ן. ולזה הפירוש יתכן לומר אָרִיתִי מוֹרִי. ובמדרש חזית (רבה שה"ש פסוק צרור המור) מה המור הזה ראש לכל הבשמים אף אברהם אבינו ראש לכל הצדיקים, מה המור הזה כל מי שלוקט אותו ידיו מתמררות כך היה אברהם אבינו ממרר עצמו, מה המור הזה אינו מפיח ריחו אלא באור כך אברהם אבינו לא הודיע מעשיו הטובים אלא בכבשן האש. 

מושׁ  
לֹא־מָשׁוּ (במדבר יד, מד), פעל עומד. וכן כִּי הֶֽהָרִים יָמוּשׁוּ (ישעיה נד, י), אבל וּמַשְׁתִּי אֶת־עֲוֹן הָאָֽרֶץ־הַהִיא (זכריה ג, ט), פעל יוצא. והפעל הכבד [הִפְעִיל]  לֹֽא־יָמִישׁ עַמּוּד הֶֽעָנָן (שמות יג, כב), לֹֽא־תָמִישׁוּ מִשָּׁם צַוְּארֹֽתֵיכֶם (מיכה ב, ג), וַהֲימִשֵׁנִי [וַהֲמִשֵׁנִי] אֶת־הָֽעַמֻּדִים (שופטים טז, כו), כלם ענין הסרה. וְאֶת העמודים, כמו אֶל העמודים. וכן וְאֶת־בֵּית י"י אֲנִי הֹלֵךְ (שם יט, יח). ויש מפרשים וַהֲימִשֵׁנִי [וַהֲמִשֵׁנִי] אֶת־הָֽעַמֻּדִים מענין מישוש לפי שאמר אֶת. ואין צורך. אבל לֹא יָמִישׁ מִתּוֹךְ הָאֹֽהֶל (שמות לג, יא), פעל עומד. וכן וְלֹא יָמִישׁ מֵֽעֲשׂוֹת פֶּֽרִי (ירמיה יז, ח). ואפשר גם כן לֹֽא־יָמִישׁ עַמּוּד הֶֽעָנָן פעל עומד. מִצְוַת שְׂפָתָיו וְלֹא אָמִישׁ (איוב כג, יב), כלומר שמרתי מִצְוַת שְׂפָתָיו וְלֹא אָמִישׁ ממנה. או הוא פעל יוצא כלומר לא אמיש אותה מלבי. ויש לפרש מזה השרש והענין וְיָמֵשׁ חֹֽשֶׁךְ (שמות י, כא), כמו שאמר התרגום. או יהיה מענין משוש. וכן יְדֵיהֶם וְלֹא יְמִישׁוּן (תהלים קטו, ז).

מות  
כִּי־מֵת הַיֶּלֶד (שמואל ב' יב, יח), פֶּן־תִּדְבָּקַנִי הָֽרָעָה וָמַֽתִּי (בראשית יט, יט), לַשַּׁחַת יֽוֹרִדוּךָ וָמַתָּה מְמוֹתֵי חָלָל בְּלֵב יַמִּֽים (יחזקאל כח, ח), וְכִי יָמוּת מִן־הַבְּהֵמָה (ויקרא יא, לט), וַיָּמָת תַּחְתָּיו מִפְּנֵי הָֽרָעָב (ירמיה לח, ט), קרוב למות. וַיָּמָת לִבּוֹ בְּקִרְבּוֹ וְהוּא הָיָה לְאָֽבֶן (שמואל א' כה, לז), שנשתתק ויהי כמת, או מת מיתה גמורה. בִּשְׁנַת־מוֹת הַמֶּלֶךְ עֻזִּיָּהוּ (ישעיה ו, א), פירשו רבותינו ז"ל (ילקוט ישעיה רמו רע"א בשם ילמדנו) שנה שנצטרע, כמו אַל־נָא תְהִי כַּמֵּת (במדבר יב, יב). וכן תרגום יונתן בְּשַׁתָּא דְאִתְנַגַע בָּהּ מַלְכָּא. לָמָּה נָמוּת לְעֵינֶיךָ גַּם־אֲנַחְנוּ גַּם־אַדְמָתֵנוּ (בראשית מז, יט), כי האדמה השוממה כמתה שאינה מוציאה עשב ועץ פרי כמשפטה. עַד יוֹם מוֹתָֽהּ (שמואל ב' ו, כג), בחולם, וּכְעֵת מוּתָהּ (שם א' ד, כ), בשרק. והתאר אֲשֶׁר אֵין־שָׁם מֵֽת (שמות יב, ל), כֻּלָּנוּ מֵתִֽים (שם יב, לג), מֵתָה אָנֹֽכִי (בראשית ל, א) ומן הענין הזה תרגום יונתן וּכְבוֹדוֹ מְתֵי רָעָב (ישעיה ה, יג), וְיַקִירֵהוֹן מִיתוּ בְכַפְנָא. ולפי דרך הדקדוק אינו נכון מפני שוא המ"ם. והשם מָוֶת וְחַיִּים בְּיַד־לָשׁוֹן (משלי יח, כא), רַק אֶת־הַמָּוֶת הַזֶּֽה (שמות י, יז), מָוֶת יְהַלְלֶךָּ (ישעיה לח, יח). ובתוספת ה"א הַמָּוְתָה לַֽחֲסִידָֽיו (תהלים קטז, טו). והקבוץ בנוח הו"ו מוֹתֵי עֲרֵלִים תָּמוּת בְּיַד־זָרִים (יחזקאל כח, י), וְאֶת־עָשִׁיר בְּמֹתָיו (ישעיה נג, ט). ובתוספת מ"ם מְמוֹתֵי תַֽחֲלֻאִים יָמֻתוּ (ירמיה טז, ד), מְמוֹתֵי חָלָל בְּלֵב יַמִּֽים (יחזקאל כח, ח), בפלס כִּמְבוֹאֵי עִיר מְבֻקָּעָֽה (שם כו, י). וטעם הקבוץ בְּמָוֶת שפעמים ימיתו האדם בדקירות רבות או ביסורים קשים. מְמוֹתֵי חָלָל בְּלֵב יַמִּֽים, כי הטובע לא ימות בבת אחת. ומשקל אחר בְּנֵי תְמוּתָֽה (תהלים עט, יא). והפעל הכבד [הִפְעִיל] וְהֵמִית אִישׁ אוֹ אִשָּׁה (שמות כא, כט), וְהִכִּתִיו וַֽהֲמִיתִּֽיו (שמואל א' יז, לה), נכתב ביו"ד עם הדגש. ויש מפרשים מזה וְאֶל־הֲמִיתוֹ אַל־תִּשָּׂא נַפְשֶֽׁךָ (משלי יט, יח), כלומר יסר בנך בנחת לא שתמיתנו במכות. וכבר פירשנוהו בשרש הָמָה. מִתּוֹךְ בְּנֵֽי־הַמֶּלֶךְ הַמּוּמָתִים (דברי הימים ב' כב, יא). ושלא נזכר פעלו ממנו [הָפְעַל] וְהוּמָת וְתָלִיתָ אֹתוֹ עַל־עֵֽץ (דברים כא, כב), לֹא־יֽוּמְתוּ אָבוֹת עַל־בָּנִים (שם כד, טז). וכבד אחר [פִּעֵל] אָנֹכִי מֹתַתִּי אֶת־מְשִׁיחַ י"י (שמואל ב' א, טז), מְמוֹתֵת אַֽחֲרָֽיו (שם א' יד, יג), אֲשֶׁר לֹא־מֽוֹתְתַנִי מֵרָחֶם (ירמיה כ, יז), תְּמוֹתֵת רָשָׁע רָעָה (תהלים לד, כב).

מזג  
אַל־יֶחְסַר הַמָּזֶג (שיר השירים ז, ג), זה הלשון ידוע בדברי רבותינו ז"ל (נגעים פרק ראשון, משנה ב) יין מזוג, פירש מסוך שמערבין בו מים.

מזה  
מְזֵי רָעָב (דברים לב, כד), ענינו שרופי רעב. וכן בארמית לְמֵזֵא לְאַתּוּנָא (דניאל ג, יט), ואף על פי שאין מ"ם לְמֵזֵא שרשית.

מזח  
אֵין מֵזַח עֽוֹד (ישעיה כג, י), וּלְמֵזַח תָּמִיד יַחְגְּרֶֽהָ (תהלים קט, יט), המ"ם בצרי. ומשקל אחר וּמְזִיחַ אֲפִיקִים רִפָּֽה (איוב יב, כא). ענינם ענין חוזק ותוקף. ולפי שהחגורה חוזק המתנים קרא החגורה מזח וּלְמֵזַח תָּמִיד יַחְגְּרֶֽהָ.

מזר  
הביא רבי יונה בזה השרש לֹֽא־יָבֹא מַמְזֵר (דברים כג, ג), אפשר שיהיו שני המ"מין נוספות כמו שנוספו בנֶֽהֶרְסוּ מַמְּגֻרוֹת (יואל א, יז), ויהיה מענין זָר וזָרִים. והממזר הוא ידוע בדברי רבותינו ז"ל (יבמות מט, ע"א) מחייבי כריתות ומחייבי מיתות בית דין. והנה הוא זר. וכן דומה שהיה דעת יונתן בוְיָשַׁב מַמְזֵר בְּאַשְׁדּוֹד (זכריה ט, ו), מענין זר, שתרגם וִיתוּבוּן בֵּית יִשְרָאֵל בְּאַשְׁדוֹד דַהֲווֹ בָּה כְּנוּכְרָאִין. הֲתֹצִיא מַזָּרוֹת בְּעִתּוֹ (איוב לח, לב), פירשו בו כמו מזלות. ויתכן שהיה שם לאחד מן הכוכבים. ויש מפרשים מזה וּמִמְּזָרִים קָרָֽה (שם לז, ט), וכבר כתבנוהו בשרש זָרָה.

מחה  
וּמָחָה אֶל־מֵי הַמָּרִֽים (במדבר ה, כג), וּמָחָה י"י אלהים דִּמְעָה מֵעַל כָּל־פָּנִים (ישעיה כה, ח), מָחִיתִי כָעָב פְּשָׁעֶיךָ (שם מד, כב), אָֽכְלָה וּמָחֲתָה פִיהָ (משלי ל, כ), וּמָחִיתִי אֶת־יְרֽוּשָׁלַם כַּֽאֲשֶׁר־יִמְחֶה אֶת־הַצַּלַּחַת (מלכים ב' כא, יג), כִּֽי־מָחֹה אֶמְחֶה (שמות יז, יד), וַיִּמַח אֶת־כָּל־הַיְקוּם (בראשית ז, כג). והפעל הנוסף [הִפְעִיל] וְאַל־תֶּמַח חֲסָדַי (נחמיה יג, יד). וְחַטָּאתָם מִלְּפָנֶיךָ אַל־תֶּמְחִי (ירמיה יח, כג). היו"ד תמורת הה"א למ"ד הפעל, ובא בחירק כמנהג היו"ד. ומזה הענין וּדְרָכֶיךָ לַמְחוֹת מְלָכִֽין (משלי לא, ג), כלומר להשחית דרכי המלכיכם וענינכם. והפתח בלמ"ד לַמְחוֹת תמורת חירק אם הוא מן הקל, ואם הוא מן הכבד משפטו לְהַמְחוֹת. והנפעל וְנִמְחוּ מַֽעֲשֵׂיכֶֽם (יחזקאל ו, ו), יִמָּחֽוּ מִסֵּפֶר חַיִּים (תהלים סט, כט), וַיִּמָּחוּ מִן־הָאָרֶץ (בראשית ז, כג), ענין כלם הסרה והשחתה. וענין וּמָחָה י"י אלהים דִּמְעָה, וענין אָֽכְלָה וּמָחֲתָה פִיהָ, כַּֽאֲשֶׁר־יִמְחֶה אֶת־הַצַּלַּחַת, מָחָה וְהָפַךְ עַל־פָּנֶֽיהָ (מלכים ב' כא, יג), ענין קנוח, והכל ענין אחד. וכן וּמָחִיתִי אֶת־יְרֽוּשָׁלַם. ופירוש ומחיתי את ירושׁלם מיושביה. וענין אחר וּמָחָה עַל־כֶּתֶף יָם־כִּנֶּרֶת (במדבר לד, יא). ובא על דרך וְיַךְ שָׁרָשָׁיו כַּלְּבָנֽוֹן (הושע יד, ו). ותרגום וְהִכָּה (שמואל א' כז, ט) וּמְחֵי. וכן יִמְֽחֲאוּ־כָֽף (ישעיה נה, יב), כמו יכו כף. יַעַן מַחְֽאֲךָ יָד (יחזקאל כה, ו). ובא האל"ף תמורת הה"א למ"ד הפעל. וכתבו רבי יהודה ורבי יונה בזה השרש וּמְחִי קָֽבָלּוֹ (שם כו, ט), ואם הוא מזה השרש ירצה לומר מכת הַדָּיֵק שלו יתן בחומותיך והוא שקורין לו קלבר"י. ויתכן לומר כי המ"ם נוספת כי כן מצאנו בדברי רבותינו ז"ל (פסחים קיא, ע"א) .מתקטלין בחי קבל, והוא הקשת שקורים ארק"ו בלישט"רא ורצונו לומר יתן בחומותיך שיורו בהם החצים בחומות שלא יוכל אדם לעמוד על החומות. וענין אחר שְׁמָנִים מְמֻחָיִם (ישעיה כה, ו), והוא מענין שפירשנו בשרש מוֹחַ מענין מוח ויהיה מוח ומחה בענין אחד. 

מחץ  
מָחַץ בְּיֽוֹם־אַפּוֹ מְלָכִֽים (תהלים קי, ה), מלרע, מָחַץ רֹאשׁ (שם קי, ו), מלעיל מפני מלה זעירא, מָחַצְתִּי וַֽאֲנִי אֶרְפָּא (דברים לב, לט), וּמָֽחֲצָה וְחָֽלְפָה רַקָּתֽוֹ (שופטים ה, כו), וְחִצָּיו יִמְחָֽץ (במדבר כד, ח), פירוש ובחציו ימחץ. מְחַץ מָתְנַיִם קָמָיו (דברים לג, יא). והשם וּמַחַץ מַכָּתוֹ יִרְפָּֽא (ישעיה ל, כו), ענינם ענין דקירה בלע"ז נפרא. אבל לְמַעַן תִּֽמְחַץ רַגְלְךָ (תהלים סח, כד). הוא כמו הפוך תֶּחמץ מן חֲמוּץ בְּגָדִים (ישעיה סג, א), שפירושו אָדוֹם, ופירושו תאדם רגלך בדם האויבים ותמחץ לְשׁוֹן כְּלָבֶיךָ, מִנֵּֽהוּ (תהלים שם) פירוש מן הדם. ומלת תמחץ עומדת במקום שנים כאילו אמר תִּֽמְחַץ רַגְלְךָ ותמחץ ללשון כלביך מדם האויבים. ונקמץ בדָם לפי שאינו נסמך למלת לְשׁוֹן כְּלָבֶיךָ אלא למלת מאויבים המאוחר, ומפני מ"ם מאויבים אין לו משפט הסמיכות להפתח.

מחק  
מָֽחֲקָה רֹאשׁוֹ (שופטים ה, כו), הסירה ראשו מעליו. וכן בדברי רבותינו ז"ל (בבא בתרא פט, ע"א) אין מוחקין במקום שגודשין ואין גודשין במקום שמוחקין, הוא שמעביר המחק על המדה ומסיר כל מה שמשיג על המדה.

מחר  
מָחָר אָֽנֹכִי נִצָּב (שמות יז, ט), לְמָחָר יִֽהְיֶה (שם ח, יט), הוא היום שיבא אחר היום שהוא בו. ויש שאינו בקרוב אחר היום כי אם לאחר זמן ברחוק כִּֽי־יִשְׁאָֽלְךָ בִנְךָ מָחָר (דברים ו, כ), מָחָר יֹֽאמְרוּ בְנֵיכֶם לְבָנֵינוּ (יהושע כב, כד). ובקרוב ורחוק אַֽל־תִּתְהַלֵּל בְּיוֹם מָחָר (משלי כז, א). ובתוספת תי"ו וְכֹל יוֹם הַֽמָּֽחֳרָת (במדבר יא, לב). וכן בסמוך מִמָּֽחֳרַת הַפֶּסַח (שם לג, ג), אלא שזה קמוץ וזה פתוח מפני הסמיכות, וַיַּכֵּם דָּוִד מֵֽהַנֶּשֶׁף וְעַד־הָעֶרֶב לְמָֽחֳרָתָם (שמואל א' ל, יז), פירוש מנשף יום זה עד ערב יום שני כל אותו הערב עד הבקר שהוא מחרת, ולפיכך אמר למחרתם שבקר יום שני מחרת שני הנשפים שעברו. וּמְחִיר כֶּלֶב (דברים כג, יט), כִּי־קָנוֹ אֶקְנֶה מֵאֽוֹתְךָ בִּמְחִיר (שמואל ב' כד, כד), לֹא בִמְחִיר וְלֹא בְשֹׁחַד (ישעיה מה, יג), וְלֹא־רִבִּיתָ בִּמְחִירֵיהֶֽם (תהלים מד, יג), ענין הכל דמי הדבר וערכו פריצי"ו בלע"ז.
 
מטט  
בַּל־נָמוֹטּוּ פְעָמָֽי (תהלים יז, ה). יש ספרים שנמצא בהם דגוש, ואם כן הוא מזה השרש. ואם אינו דגוש הוא משרש מוט. וכבר כתבנוהו שם. ומן השרש הזה וַיֵּשֶׁב עַל־הַמִּטָּֽה (בראשית מח, ב), מִטָּתוֹ שֶׁלִּשְׁלֹמֹה (שיר השירים ג, ז), מִטּוֹת זָהָב וָכֶסֶף (אסתר א, ו). ועוד נכתבו בשרש נָטָה. ואפשר שיהיה גם כן משרש הזה מַטָּה. וְיִהְיוּ תֹֽאֲמִם מִלְּמַטָּה (שמות כו, כד), והה"א נוספת כי המלה מלעיל, ואף על פי כן ילא נמצא מבלי ה"א, אבל מַֽעֲלָה נאמר מבלי הה"א אַֽל־יִדְרְשֵׁהוּ אֱלוֹהַּ מִמָּעַל (איוב ג, ד), ויתכן להיות מַטָּה משרש נָטָה ושם נכתבנו.

מטל  
גְּרָמָיו כִּמְטִיל בַּרְזֶֽל (איוב מ, יח), ענינו כשבט ברזל.

מטר  
יַֽעֲרֹף כַּמָּטָר לִקְחִי (דברים לב, ב), וְנָֽתַתִּי מְטַֽר־אַרְצְכֶם בְּעִתּוֹ (שם יא, יד), ונסמך אל גשם וּמְטַר־גֶּשֶׁם יִתֵּן לָהֶם (זכריה י, א), כמו אַדְמַת עָפָר (דניאל יב, ב), מִטִּיט הַיָּוֵן (תהלים מ, ג). והקבוץ בלשון נקבות מִטְרוֹת עֻזּֽוֹ (איוב לז, ו). והנפעל ממנו חֶלְקָה אַחַת תִּמָּטֵר (עמוס ד, ז). והפעל הכבד [הִפְעִיל] וְהִמְטַרְתִּי עַל־עִיר אֶחָת (שם ד, ז), הִנְנִי מַמְטִיר לָכֶם לֶחֶם (שמות טז, ד), יַמְטֵר עַל־רְשָׁעִים פַּחִים (תהלים יא, ו). וְחֶלְקָה אֲשֶֽׁר־לֹֽא־תַמְטִיר עָלֶיהָ תִּיבָֽשׁ (עמוס ד, ז), פירוש שלא תמטיר עליה העב. ויהיה פעל יוצא לשני, וְהִמְטַרְתִּי וחבריו פעל יוצא לשלישי. וכן בא הפעל הזה על העבים, וְעַל הֶֽעָבִים אֲצַוֶּה מֵֽהַמְטִיר עָלָיו מָטָֽר (ישעיה ה, ו). 

מִי  
המלה הזאת על ידיעת חי בן דעת מי הוא כמו שנופל על זולתו מלת מַה. ופירוש מָה אַתֶּם (שופטים יח, ח) מה אתם אומרים, כי מלת מַה על הבשורה אשר בפיהם לא עליהם, כי כבר ידוע כי שלוחים היו. ומה שאמר מנוח למלאך מִי שְׁמֶךָ (שם יג, יז), ולא אמר מַה־שְׁמֶךָ כמו שמצאנו בכל מקום וזלת זה והשם שאינו נזכר אינו העצם אבל השם הנזכר הוא במקום עצם ויאמר עליו מי, כמו מִֽי־אֲבִימֶלֶךְ וּמִֽי־שְׁכֶם (שם ט, כח), מִי דָוִד וּמִי בֶן־יִשָׁי (שמואל א' כה, י). וכן כל הפעלים יסמכו על השם הנזכר כמו על העצם והוא מושם עליו לאות ולסימן. ולא יתכן זאת את השאלה כי אם על עצם חי מדבר לבדו או על שמו הנזכר. יתכן לפרש לפי שאין ידיעת האיש הגדול הנכבד אצל רוב בני האדם כי אם בשמו ההולך למרחוק ולא ראו אותו מעולם ויכירו אותו וידעו אותו לזכור שמו, השם הוא אצלם כעצם אחר שנזכר ונודע, ויתכן על השם שאלת מִי כמו על העצם. וכן מנוח חשב על המלאך כי היה נביא ואדם גדול ונכבד ולא ראה אותו מעולם ולא הכיר אותו עד יום ששאל אותו מִי שְׁמֶךָ, כאילו אמר מי אתה, כי כשנשמע מהיום והלאה שמך נכבדך. וזהו שאמר דְּבָֽרְךָ וְכַבַּדְנוּךָ אם יבא אדם במצותך ויזכר שמך ונכבדנוך. ופירוש מִי־אַתְּ בִּתִּי (רות ג, טז), אמר בו רבי יונה שהוא כמו מַה, וכן אמר במִי שְׁמֶךָ. ואין צורך, כי יתכן שלא הכירה אותה בראותה אותה כמו שאמר הכתוב בְּטֶרֶום [בְּטֶרֶם] יַכִּיר אִישׁ אֶת־רֵעֵהוּ (שם ג, יד), או לא ראתה אותה עדיין כשפתחה לה להכנס. וקצר הכתוב במענה אנכי רות שהיה משפט המענה כמנהג הכתוב לקצר במקומות רבות ולסמוך על המבין. ופירוש מִֽי־פֶשַׁע יַֽעֲקֹב הֲלוֹא שֹֽׁמְרוֹן וּמִי בָּמוֹת יְהוּדָה הֲלוֹא יְרֽוּשָׁלָֽם (מיכה א, ה), מי הוא שגרם לפשע יעקב הלוא אנשי שומרון בעשותם העגלים, ומי הוא שגרם לבמות יהודה הלוא כהני ירושילים שאינם מתנהגים בעבודתם כהוגן וכל אחד ואחד הולך ובונה במה לעצמו. ופירוש מִי לְךָ כָּל־הַמַּֽחֲנֶה הַזֶּה אֲשֶׁר פָּגָשְׁתִּי (בראשית לג, ח), מי הוא ששגרת לו כל המחנה הזה שלך אשר פגשתי. וכל מִי אשר הפכם רבי יונה פירשתים לך. והכלל שלא תמצא מִי כי אם על הי מדבר. 

מי  
מַיִם רַבִּים (שיר השירים ח, ז), מֵי הַיַּרְדֵּן (יהושע ג, ח), אפשר כי שרש המלה מָיָה ומשפט מים מַיִּים ומשפט מֵי מַיֵּי ולעולם הוא לשון רבים. ונאמר מים בלשון שנים לפי שנחלקו לשני מחלקות שהבדיל הרקיע בין מים העליונים למים התחתונים. ונכפלה המלה במילת מֵימֵי הַיַּרְדֵּן (שופטים ד, ז), וכן הדרך לכפלה בהתחברה עם הכינויים וְלָֽקַחְתִּי אֶת־לַחְמִי וְאֶת־מֵימַי (שמואל א' כה, יא), וְנָתַן מֵימָיו (במדבר כ, ח), כָּל־מִקְוֵה מֵֽימֵיהֶם (שמות ז, יט), וְאִם־מֵימֶיךָ נִשְׁתֶּה (במדבר כ, יט), מֵימֵינוּ בְּכֶסֶף שָׁתִינוּ (איכה ה, ד). ויתכן לומר שהמ"ם והיו"ד השני ללשון רבים ואף על פי שהוא עצמו לשון רבים, אחר שהוא בלשון יחיד, כי לא ימצא יחיד ממנו עשו המ"ם הראשונה כמו שרשית, כמו שעשו גם כן במלת פְּנִים הש"ואית שאמרו פְּנִימִים. מֵי נִדָּה לֹֽא־זֹרַק עָלָיו (במדבר יט, יג), אף על פי שׁמֵי הוא לשון רבים אמר לא זרק לשון יחיד על הענין. וכן וְכִי יֻֽתַּן־מַיִם עַל־זֶרַע (ויקרא יא, לח), יִֽזַּל־מַיִם מִדָּלְיָו (במדבר כד, ז), מֵי הַמָּרִים הַֽמְאָֽרְרִֽים (שם ה, כד), כמו מים המרים. מַיִם בִּרְכָּיִם (יחזקאל מז, ד), כמו מֵי ברכים. כי בהרבה מקומות יבא הסמוך מקום המוכרת והמוכרת מקום הסמוך. וּמִמֵּי יְהוּדָה יָצָאוּ (ישעיה מח, א), עיל דרך משל כלומר ממקורו וממנו יצאו. בַּת מֵי זָהָֽב (בראשית לו, לט), כך היה שמו מי זהב. ואנקלוס תרגם בַּת מְצָרֵף דַּהֲבָא.

מין  
עֹשֶׂה פְּרִי לְמִינוֹ (בראשית א, יא), אֶת־חַיַּת הָאָרֶץ לְמִינָהּ (שם א, כה), מה שדומה לו והוא מתכונתו. 

מיץ  
כִּי מִיץ חָלָב (משלי ל, לג), וּמִיץ אַפַּיִם יוֹצִיא רִֽיב (שם), וּֽמִיץ־אַף יוֹצִיא דָם (שם), כלם ענין המציצה. והתאר כִּֽי־אָפֵס הַמֵּץ (ישעיה טז, ד). ואמר ענין המציצה בחייב להוציא החמאה, כי ידוע הוא כי בהקשת החלב בתוך הנאד בחוזק תצא החמאה והמציצה בהקשה היא. וכן מיץ אפים כי בהתחזק החרון באפים יעשה מהם כאילו ימיץ אותם.


מיק  
יָמִיקוּ וִידַבְּרוּ בְרָע עשֶׁק (תהלים עג, ח), ימסו בדבריהם. ובמשנה (כתובות פרק שביעי משנה י. דף עז, ע"א) חוץ ממוכה שחין לפי שהיא ממיקתו. 

מיר  
הַֽהֵימִיר גּוֹי אֱלֹהִים (ירמיה ב, יא), נכתב היו"ד בין ה"א הפעל ובין פ"א הפעל והוא הנח אשר בהֵקִים, הֵשִׁיב ונכתב בזאת המלה שלא כמנהג. ואפשר שהכונה להרכיב המלה בשני ענינים האחד לשון המיר הוא לשון החלפה, כלומר אם החליף גוי אלהים באלהים אחרים אף על פי שהמה לא אלהים, והענין השני מן וּבִכְבוֹדָם תִּתְיַמָּֽרוּ (ישעיה סא, ו). ויהיה הֵימִיר בשקל הֵיטִיב ופירושו ההגדיל גוי אלהים אחרים שאינו אלהיו ואף על פי שהמה לא אלהים לא זה ולא זה. הֵמִיר כְּבוֹדוֹ (ירמיה ב, יא), וְלֹֽא־יָמִיר אֹתוֹ (ויקרא כז, י), וְלֹא יָמֵר וְלֹא יַֽעֲבִור [יַֽעֲבִיר] רֵאשִׁית הָאָרֶץ (יחזקאל מח, יד). והשם תמורה וְהָֽיָה־הוּא וּתְמֽוּרָתוֹ (ויקרא כז, י), ענינם ענין החלפה דבר בדבר. 

מכך  
וַיָּמֹכּוּ בַּֽעֲוֹנָֽם (תהלים קו, מג). ויתכן שיהיה וְכִֽי־יָמוּךְ אָחִיךָ (ויקרא כה, כה), מזה, ובא השרק במקום חלם. וכן יָרוּן וְשָׂמֵֽחַ (משלי כט, ו), וכן וּמָךְ אָחִיךָ עִמּוֹ (ויקרא כה, מז), ואף על פי שהוא קמוץ שלא כדרך פעלי הכפל אולי בא הנח בזה לתמורת אות הכפל. והנפעל יִמַּךְ הַמְּקָרֶה (קהלת י, יח). ושלא נזכר פעלו מהנוסף [הָפְעַל] וְֽהֻמְּכוּ כַּכֹּל יִקָּפְצוּן (איוב כד, כד), היה ראוי וְהֻמַּכּוּ וכלם ענין שפלות. ואדוני אבי ז"ל כתב כי וְֽהֻמְּכוּ שרשו נָמַך והביא ראיה מדברי רבותינו ז"ל (ברכות י, ע"ב) מקום נָמוֹךְ, בפלס גָּדוֹל. ועוד כי היה לו לומר והמכו בדגש הכ"ף אם היה שרשו מָכַך. ואין ראיה מן יִדְּמוּ כָּאָבֶן (שמות טו, טז), וַֽיִּתְּמוּ יְמֵי בְכִי אֵבֶל (דברים לד, ח), כי לפי דעתו שרשם נָדַם, נָתַם, אבל לפי מה שכתבנו אנחנו אותם מן הכפולים בא גם כן וְֽהֻמְּכוּ כמוהם. ומקום נמוך הנזכר בדברי רבותינו ז"ל יתכן הם מהכפולים ויהיה נפעל בפלס נָגוֹז מן נָגוֹזּוּ וְעָבָר (נחום א, יב). 

מכר  
לָאִישׁ אֲשֶׁר מָֽכַר־לוֹ (ויקרא כה, כז), כִּי־מָֽכְרוּ מִצְרַיִם (בראשית מז, כ), כִּֽי־צוּרָם מְכָרָם (דברים לב, ל), וְכִֽי־יִמְכֹּר אִישׁ (שמות כא, ז), וַֽיִּמְכְּרֵם בְּיַד כּוּשַׁן רִשְׁעָתַיִם (שופטים ג, ח), וְכִֽי־תִמְכְּרוּ מִמְכָּר (ויקרא כה, יד), לְכִי מִכְרִי אֶת־הַשֶּׁמֶן (מלכים ב' ד, ז). מִכְרָה כַיּוֹם (בראשית כה, לא). והנפעל הֵן בַּֽעֲוֹנֹֽתֵיכֶם נִמְכַּרְתֶּם (ישעיה נ, א), כִּי נִמְכַּרְנוּ אֲנִי וְעַמִּי (אסתר ז, ד) וההתפעל וְהִתְמַכַּרְתֶּם שָׁם לְאֹֽיְבֶיךָ (דברים כח, סח), אֲשֶׁר הִתְמַכֵּר לַֽעֲשׂוֹת הָרַע (מלכים א' כא, כה), הִתְמַכֶּרְךָ לַֽעֲשׂוֹת הָרַע (שם א' כא, כ), כולם ענין מכירה. כי פירוש אֲשֶׁר הִתְמַכֵּר לַֽעֲשׂוֹת הָרַע, יען הִתְמַכֶּרְךָ לַֽעֲשׂוֹת הָרַע, מרוב השתדלותו בפעולה העבירות כאילו מכר עצמו לפעולה ההיא. והשם מְבִיאִים דָּאג וְכָל־מֶכֶר (נחמיה יג, טז), בשש נקודות. ומשקל אחר וּמֹֽכְרֵי כָל־מִמְכָּר (שם יג, כ), כִּי הַמּוֹכֵר אֶל־הַמִּמְכָּר לֹא יָשׁוּב (יחזקאל ז, יג), לְבַד מִמְכָּרָיו עַל־הָֽאָבֽוֹת (דברים יח, ח), פירוש לבד ממה שמכרו האבות זה לזה בימי דוד ושמואל שנקבעו המשמרות ומכרו זה לזה טול אתה שבתך ואני שבתי. כְּלֵי חָמָס מְכֵרֹֽתֵיהֶֽם (בראשית מט, ה), פירשו בו כמו מגורותיהם, כמו מְכֹֽרֹתַיִךְ וּמֹלְדֹתַיִךְ (יחזקאל טז, ג). והוא בחלם. ובשרק הכ"ף בְּאֶרֶץ מְכֻֽרוֹתַיִךְ (שם כא, לה), עַל־אֶרֶץ מְכֽוּרָתָם (שם כט, יד). וכן אמר המתרגום בַּאֲרַע תּוֹתָבוּתְכוֹן אֶתְפְּרַע מִנְכוֹן. ובילמדנו (סדר ויחי דף כ, ע"ב) כלי חמס מכרותיהם לשון יוני הוא שקורין לחרבות מכיר"י.


מלל  
מִי מִלֵּל לְאַבְרָהָם (בראשית כא, ז), בָּרוּר מִלֵּֽלוּ (איוב לג, ג), מִי יְמַלֵּל גְּבוּרוֹת י"י (תהלים קו, ב). והשם אֵין מִלָּה בִּלְשׁוֹנִי (שם קלט, ד). ויש מפרשים קוֹל הֲמֻלָּה (יחזקאל א, כד), כמו מלה. וכן דעת התרגום שאמר קָל מִלוּלֵיהֶן. וכבר כתבנו אותו שרש בפני עצמו בשרש הָמַל. והקבוץ בלשון זכרים הַֽלְהוֹכַח מִלִּים תַּחְשֹׁבוּ (איוב ו, כו), אַחְבִּירָה עֲלֵיכֶם בְּמִלִּים (שם טז, ד). ופעמים גם כן בא בנו"ן כמו אֲנִי אֲשִֽׁיבְךָ מִלִּין (שם לה, ד), הֲלֹא־אֹזֶן מִלִּין תִּבְחָן (שם יב, יא), וזולתם. תרגום וַיְדַבֵּר וּמַלִּיל. ומן הענין הזה הפעל הקל על דרך ההשאלה מֹלֵל בְּרַגְלָו (משלי ו, יג), כענין קֹרֵץ בְּעֵינָו (שם), כלומר כאילו מדבר ברגליו כשרומז בהם. וענין אחר וְקָֽטַפְתָּ מְלִילֹת בְּיָדֶךָ (דברים כג, כו). ענין המלילה ידוע בדברי רבותינו ז"ל (ביצה יב, ע"ב) המולל מלילות מערב שבת למחר מנפח על יד ליד ואוכל. ועוד אמרו (שם) מוללין מלילות ומפרכין קטניות ביום טוב.

מלא  
וּכְבוֹד י"י מָלֵא אֶת־הַמִּשְׁכָּֽן (שמות מ, לד), פעל עבר. כִּי מָֽלְאוּ מִקֶּדֶם (ישעיה ב, ז), פירוש כי מלאו ארצם כשפים יותר מבני מזרח. ויש מפרשים קֶדֶם בני ישמעאל שנאמר בו יְטוּר נָפִישׁ וָקֵֽדְמָה (בראשית כה, טו). ובא מָלוּ תֽוֹכְךָ חָמָס (יחזקאל כח, טו), על דרך פעלי הה"א. וּמָֽלְאוּ אֶת־הַמָּקוֹם הַזֶּה דַּם נְקִיִּֽם (ירמיה יט, ד). והצווי מִלְאוּ אַרְבָּעָה כַדִּים מַיִם (מלכים א' יח, לד). והתאר אֶת־הַשָּׁמַיִם וְאֶת־הָאָרֶץ אֲנִי מָלֵא (ירמיה כג, כד) מְלֵאִים אֶת־הַהֵיכָֽל (ישעיה ו, א), אלו והדומים להם פעלים יוצאים. ויש מהם פעלים עומדים כִּי מָלֵתִי מִלִּים (איוב לב, יח), והוא חסר אל"ף. כִּי־מָֽלְאָה הָאָרֶץ חָמָס (בראשית ו, יג), תִּמְלָאֵמוֹ נַפְשִׁי (שמות טו, ט), שפירושו תמלא מהם נפשי. וּמָֽלְאוּ כַּמִּזְרָק (זכריה ט, טו), פירוש כמזרק המזבח כמו שאמר כְּזָוִיּוֹת מִזְבֵּֽחַ (שם). וּמֵי מָלֵא יִמָּצוּ לָֽמוֹ (תהלים עג, י), פירוש ומי כוס מלא. מָלֵא חָכְמָה (יחזקאל כח, יב), מָלֵא הַנּוֹצָה (שם יז, ג), וּמָלֵא בִּרְכַּת י"י (דברים לג, כג), כלומר והיה מלא ברכת י"י או יהיה פעל עבר מוסב לעתיד מפני הו"ו כלומר וימלא ברכת י"י. והתאר הסמוך זָקֵן עִם־מְלֵא יָמִֽים (ירמיה ו, יא). ויש לפרש מָלוּ תֽוֹכְךָ חָמָס (יחזקאל כח, טז), פעל עומד. וכן תרגם יונתן אִתְמְלִיאוּ אוֹצְרָךְ חֲטוֹף. והשם מְלוֹא הַסֵּפֶל מָֽיִם (שופטים ו, לח), מְלֹא בֵיתוֹ (במדבר כב, יח), יִרְעַם הַיָּם וּמְלֹאוֹ (תהלים צח, ז), הָאָרֶץ וּמְלוֹאָהּ (שם כד, א). מְלֹא כָל־הָאָרֶץ כְּבוֹדֽוֹ (ישעיה ו, ג), פירוש מה שהוא מלא הארץ מחי וצומח ודומם הוא כבודו של הקדוש ברוך הוא. ועל הדרך הזה וְזַרְעוֹ יִהְיֶה מְלֹֽא־הַגּוֹיִֽם (בראשית מח, יט), וַיִּפֹּל מְלֹא־קֽוֹמָתוֹ אַרְצָה (שמואל א' כח, כ), מְלֹא כַף נָחַת (קהלת ד, ו). ובו"ו מקום אל"ף מְלוֹ הַקָּנֶה שֵׁשׁ אַמּוֹת אַצִּֽילָה (יחזקאל מא, ח). וכן לקבוץ הדברים כי הוא דומה למלוי. אֲשֶׁר יִקָּרֵא עָלָיו מְלֹא רֹעִים (ישעיה לא, ד), וכן קָֽרְאוּ אַֽחֲרֶיךָ מָלֵא (ירמיה יב, ו), כלומר לאסוף ולקבץ אחריך. ורבינו האיי ז"ל פירש שהיא מן המילות המפרשים אותם בהפכם כלומר חסר בכל דבר, כמו שאמרו (ברכות נו, ע"א) לסומא סגי נהור. וכן הָבֵרוּ הַֽחִצִּים מִלְאוּ הַשְׁלָטִים (ירמיה נא, יא), כלומר אספו אותם והכינום למלחמה. וציוויי מהדגוש קִרְאוּ מַלְאוּ וְאִמְרוּ (שם ד, ה), פירש האספו והוא קל. וכן וּמַלְאוּ אֶת־הַֽחֲצֵרוֹת חֲלָלִים (יחזקאל ט, ז) ומזה לפי דעתי בָּנָה אֶת־הַמִּלּֽוֹא (מלכים א' ט, כד), והוא מקום בירושלם סמוך לחומה מבפנים, ולא היה בנוי אלא היה רחבה שנאספים שם כשהיו עושים שם אסיפה וקבוץ לפיכן נקרא מִלּוֹא. ושלמה בנה אותו המקום. וההתפעל מזה עָלַי יִתְמַלָּאֽוּן (איוב טז, י), כלומר יאספו ויקבצו עלי, כל אל ענין קבוץ והם קרובים בענין. והפעל הכבד [פִּעֵל] מִלָּא כְרֵשֹׂו מֵֽעֲדָנָי (ירמיה נא, לד), בקמץ. ובצרי מִלֵּא צִיּוֹן מִשְׁפָּט וּצְדָקָֽה (ישעיה לג, ה), מִלֵּא יָדוֹ בַקֶּשֶׁת (מלכים ב' ט, כד), כלומר שם כל ידו וכל כחו בקשת. וכמוהו מִלֵּאתִי אֶפְרַיִם (זכריה ט, יג). וַֽאֲרָם מִלְאוּ אֶת־הָאָֽרֶץ (מלכים א' כ, כו), פעל עבר מהדגוש והוא קל. וכן פירוש רוח מָלֵא מאלה יבוא לי רוח חזק יותר מאלה ומרוח שהוא לזרות ולהבר. וְהַֽמְמַלְאִים לַמְנִי מִמְסָֽךְ (ישעיה סח, יא), פירוש ממלאים כליהם לממסך המני. והוא מספר הככבים כמו שאנו עתידים לפרש בשרש מָנָה. עַד־יְמַלֵּה שְׂחוֹק פִּיךָ (איוב ח, כא), הה"א תמורת האל"ף. וַתְּמַלֵּא כדה (בראשית כד, טז), וּמִלֵּאתָ בוֹ מִלֻּאַת אֶבֶן (שמות כח, יז).  וקבוץ השם בְּמִלּֽוּאֹתָֽם (שם כח, כ), ורצה לומר שהיה ממלא המשבצות באבנים ולפיכך נקראו האבנים אבני מלואים. הַרְחֶב־פִּיךָ וַֽאֲמַלְאֵֽהוּ (תהלים פא, יא), נפל ממנו הדגש להקל. כִּי שִׁבְעַת יָמִים יְמַלֵּא אֶת־יֶדְכֶֽם (ויקרא ח, לג), כלומר ימלא את ידכם מן הקרבנות. וכן וַיְמַלֵּא אֶת־יַד אַחַד מִבָּנָיו (שופטים יז, ה). וכן הֶֽחָפֵץ יְמַלֵּא אֶת־יָדוֹ (מלכים א' יג, לג). והתאר מזה הבנין והוא עומד כדמות פעול והוא מְמַלֵּא עַל־כָּל־גְּדֹיתָיו (דברי הימים א' יב, טו), והוא בפלס לִמְתָעֵֽב גּוֹי (ישעיה מט, ז), שהוא גם כן תאר במקום פעול. והשם אֵיל הַמִּלֻּאִים (ויקרא ח, כב), והוא כמו השלמים כי זבח שלמים היה, ומלואים ושלמים אחים הם בלשון. ועוד נפרשנו בשרש שָׁלַם. ומשקל אחר יֹֽשְׁבוֹת עַל־מִלֵּֽאת (שיר השירים ה, יב). והנפעל שֶׁרֹּאשִׁי נִמְלָא־טָל (שם ה, ב), וַתִּמָּלֵא הָאָרֶץ (בראשית ו, יא), אִמָּֽלְאָה הָֽחֳרָֽבָה (יחזקאל כו, ב), וַיִּמָּלֵא אֶת־הַֽחָכְמָה (מלכים א' ז, יד). וכן בענין ההשלמה כי הוא אחד בענין המלוי כִּי מָֽלְאוּ יָמָי (בראשית כט, כא), וּבִמְלוֹאת הַיָּמִים (אסתר א, ה), נכתב בו"ו ובאל"ף. עַד יוֹם מְלֹאת יְמֵי מִלֻּֽאֵיכֶם (ויקרא ח, לג), באל"ף. והתאר כְּקַשׁ יָבֵשׁ מָלֵֽא (נחום א, י), כלומר שבשל והגיע זמנו והוא נשרף במהרה. ולפי שהדבר השלם והגיע ומנו לכחחה נקרא מָלֵא אמרו בענין הכריתה בְּֽלֹא־יוֹמוֹ תִּמָּלֵא (איוב טו, לב). וכן הַֽתְמַלֵּא בְשֻׂכּוֹת עוֹרוֹ (שם מ, לא). ויש אומרים כי האל"ף תמורת הכפל ושרשם מלל. או יהיה פירוש בְּֽלֹא־יוֹמוֹ תִּמָּלֵא כמו כְּקַשׁ יָבֵשׁ מָלֵֽא. כלומר קודם זמנו תבא כפתו להשלמת ימיה ותיבש וזה הוא דרך משל שימות בלא זמנו או תסור הצלחתו ממנו בקרוב. וכן בְּכֶסֶף מָלֵא (בראשית כג, ט), כלומר בדמים שלמים. והפעל הכבד [פִּעֵל] וַֽאֲנִי אָבוֹא אַֽחֲרַיִךְ וּמִלֵּאתִי אֶת־דְּבָרָֽיִךְ (מלכים א' א, יד), פירוש והשלמתי. וַיְמַלְאוּם לַמֶּלֶךְ (שמואל א' יח, כז), והוא קל הלמ"ד פירושו השלימום. כִּי מִלְאוּ אַֽחֲרֵי י"י (במדבר לב, יב), והוא קל הלמ"ד, פירוש השלימו רצון הבורא ללכת אחריו. ויש לפרש מזה וְהַֽמְמַלְאִים לַמְנִי מִמְסָֽךְ (ישעיה סה, יא), כלומר משלימים לו הממסך. ויש לפרש מזה מִלְאוּ הַשְׁלָטִים (ירמיה נא, יא), כלומר השלימום ביחד כלם וערכו אותם. מְלֵאָֽתְךָ וְדִמְעֲךָ (שמות כב, כה), פירוש כשתתמלא התבואה שלך ותתבשל חן ממנה הבכורים. וְדִמְעֲךָ היא התרומה שיפריש מן התבואה תרומה אחר הבכורים. ואפשר שיאמר דִּמְעֲךָ בעבור היין היורד כדֶמע מן היקב. וכן הַֽמְלֵאָה הַזֶּרַע (דברים כב, ט), וחסר הנסמך כלומר מלאת הזרע והיא תבואת הזרע כשנתבשל. וכן היין נקרא מלאה וְכַֽמְלֵאָה מִן־הַיָּֽקֶב (במדבר יח, כז), כי אין הענבים נדרכין ביקב עד גמר בשולם. 

מלח  
בַּמֶּלַח תִּמְלָח (ויקרא ב, יג), מ"ם מלח בסגול. ושלא נזכר פעלו מהנוסף [הָפְעַל] וְהָמְלֵחַ לֹא הֻמְלַחַתְּ (יחזקאל טז, ד) ידוע. כִּֽי־שָׁמַיִם כֶּעָשָׁן נִמְלָחוּ (ישעיה נא, ו) ענין השחתה וכלייה. וכן וּבְלוֹיֵ מְלָחִים (ירמיה לח, יא) בלויים וישנים. ומזה עוד אֶרֶץ מְלֵחָה וְלֹא תֵשֵֽׁב (שם יז, ו) וּֽמִשְׁכְּנוֹתָיו מְלֵֽחָה (איוב לט, ו) אֶרֶץ פְּרִי לִמְלֵחָה (תהלים קז, לד). פירוש ארץ גזרה ושממה שלא תצמיח, כלומר שנגזרה מן היישוב. וכן בְּרִית מֶלַח עוֹלָם (במדבר יח, יט). פירוש ברית נגזר שלא תפסק. נָתַן מַמְלָכָה לְדָוִיד עַל־יִשְׂרָאֵל לְעוֹלָם לוֹ וּלְבָנָיו בְּרִית מֶֽלַח (דברי הימים ב' יג, ה), ברית נגזר שלא תפסק הממלכה מבניו לעולם. וקרוב לענין זה הַקֹּֽטְפִים מַלּוּחַ עֲלֵי־שִׂיחַ (איוב ל, ד). והמלוח הוא מן העשבים הקשים והרעים ולא יצמחו כי אם במקום קשה דומה לִמְלֵחָה. ויש מפרשים שהוא הנקרא בלע"ז אורטיגא. ויש אומרים כי הם צמחים מלוחים בטעמם ויקראו בערבי גאסול. [פֻּעַל] מְמֻלָּח טָהוֹר קֹֽדֶשׁ (שמות ל, לה). אמר בו התרגום  מְעָרַב כלומר שיהיו הסמים שחוקים ומעורבים יחד היטב. ופירש רבינו שלמה (שם) כי מזה הענין נקראו תופשי המשוטות מלחים, וַיִּֽירְאוּ הַמַּלָּחִים (יונה א, ה), מַלָּחַיִךְ וְחֹֽבְלָיִךְ (יחזקאל כז, כז), לפי שמהפכין את המים במשוטות כשמנהיגין את הספינה כשהן יושבין כאדם המהפך בכף ביצים לערבן במים, וכל דבר שאדם רוצה לערב יפה יפה מהפכו באצבע או בבזך. ואפשר שיהיה פירוש מְמֻלָּח מענין מֶלַח, כי מלח סדומית היה בה כמו שנזכר בפטום הקטרת מלח סדומית רובע הקב (כריתות ו, ע"א).

מלט  
וְנִמְלַטְתִּי מִיָּדֽוֹ (שמואל א' כז, א), וְהָיָה הַנִּמְלָט מֵחֶרֶב חֲזָאֵל (מלכים א' יט, יז), שַׁאֲלִי־נָס וְנִמְלָטָה (ירמיה מח, יט), פירושו אם איש ואם אשה. וְנִמְלָטָה מלעיל, והיה דינו מלרע כי הוא בינוני. או יהיה עבר. ופירושו כן האיש אשר נס והאשה אשר נמלטה. ויש אומרים כי ה"א ונמלטה נוספת לפיכך הוא מלעיל. אִמָּֽלְטָה נָא שָׁמָּה (בראשית יט, כ), מלרע. אִמָּלְטָה נָּא וְאֶרְאֶה אֶת־אֶחָי (שמואל א' כ, כט), מלעיל. כִּי הִמָּלֵט אִמָּלֵט אֶל־אֶרֶץ פְּלִשְׁתִּים (שם א' כז, א), הִמָּלֵט עַל־נַפְשֶׁךָ (בראשית יט, יז). והפעל הכבד [פִּעֵל] נַפְשׁוֹ מִלֵּֽט (יחזקאל לג, ה), בצרי. וּמִלַּט־הוּא אֶת־הָעִיר (קהלת ט, טו), בפתח. יְמַלֵּט אִֽי־נָקִי (איוב כב, ל), הַֽמְמַלְּטִים אֶֽת־נַפְשְׁךָ (שמואל ב' יט, ו), וְקַל בְּרַגְלָיו לֹא יְמַלֵּט (עמוס ב, טו), פירוש לא ימלט נפשו. וההתפעל וָֽאֶתְמַלְּטָה בְּעוֹר שִׁנָּֽי (איוב יט, כ), ענינם ענין הפלטה וידוע הוא. ועניו אחר קרוב לזה שָׁמָּה קִנְּנָה קִפּוֹז וַתְּמַלֵּט (ישעיה לד, טו). וכבד אחר [הִפְעִיל] וְהִמְלִיטָה זָכָֽר (שם סו, ז), ענין השלכת העובר בלידה. ומזה הענין כִּידוֹדֵי אֵשׁ יִתְמַלָּֽטוּ (איוב מא, יא), כלומר יושלכו ויתפזרו. וכן בשרש פָּלַט הם שני הענינים האלו קרובים זה לזה והכל ענין אחד. וּטְמַנְתָּם בַּמֶּלֶט (ירמיה מג, ט), בשש נקודות. פירוש חמר שעושין מסיד וחול. ודומה לו בדברי רבותינו ז"ל (בבא בתרא ו, ע"א) ואף על גב דעבד בהו המלטה, פירוש שתיקן מקום הקורות בסיד. ואף על פי שיש מפרשים אותו החורים שהם מקום הנחת הקורות, זה יותר נכון, כי הוא אמר בי כוי לא הוי חזקה (שם). ואם החורים מקום הנחת הקורות מה הוסיף עוד ואף על גב דעבד בהו המלטה? וכן בלשון ערבי נקרא אל מל"ט. ועוד נכתבנו בשרש עב.

מלך  
בְּחֶבְרוֹן מָלַךְ שֶׁבַע שָׁנִים (מלכים א' ב, יא), וּמָלַךְ מֶלֶךְ וְהִשְׂכִּיל (ירמיה כג, ה), וּמָלַכְתָּ בְּכֹל אֲשֶׁר־תְּאַוֶּה נַפְשֶׁךָ (שמואל ב' ג, כא), הַמֹּלֵךְ תַּחַת יֹאשִׁיָּהוּ אָבִיו (ירמיה כב, יא), וַֽעֲתַלְיָה מֹלֶכֶת עַל־הָאָֽרֶץ (מלכים ב' יא, ג), הֲתִֽמְלֹךְ כִּי אַתָּה מְתַֽחֲרֶה בָאָרֶז (ירמיה כב, טו), הֵן לְצֶדֶק יִמְלָךְ־מֶלֶךְ (ישעיה לב, א), יִמְלֹךְ לְעֹלָם וָעֶֽד (שמות טו, יח), מְלָךְ־עָלֵֽינוּ (שופטים ט, יד), מָלְכִי עָלֵֽינוּ (שם ט, י). לִפְנֵי מְלָךְ־מֶלֶךְ (בראשית לו, לא), יְרָא אֶת־י"י בְּנִי וָמֶלֶךְ (משלי כד, נא) בשש נקודות. והקבוץ אַרְבָּעָה מְלָכִים (בראשית יד, ט). ונכתב באל"ף המשך לְעֵת צֵאת הַמְּלָאכִים (שמואל ב' יא, א). והשם מְלוּכָה. וְאֶת־דְּבַר הַמְּלוּכָה לֹֽא־הִגִּיד לוֹ (שמואל א' י, טז). ומשקל אחר מַמְלָכָה וְשָׂרֶֽיהָ (איכה ב, ב), לְךָ י"י הַמַּמְלָכָה (דברי הימים א' כט, יא), מַמְלֶכֶת כֹּֽהֲנִים (שמות יט, ו), וַתְּהִי רֵאשִׁית מַמְלַכְתּוֹ (בראשית י, י), לֹֽא־נַֽעֲשָׂה כֵן לְכָל־מַמְלָכֽוֹת (מלכים א' י, כ). מַמְלְכוּת עוֹג (יהושע יג, יב), בשורק. אֶת־מַמְלְכוּת יִשְׂרָאֵל (שמואל א' טו, כח). ומבלי מ"ם נוספת מַלְכוּת כַּשְׂדִּֽים (דניאל ט, א), עַד־מְלֹךְ מַלְכוּת פָּרָֽס (דברי הימים ב' לו, כ), וּמַלְכוּתוֹ בַּכֹּל מָשָֽׁלָה (תהלים קג, יט). וקבוצו אַרְבַּע מַלְכֻיוֹת (דניאל ח, כב), ולפי שהתי"ו והה"א שוים באה היו"ד שהיא מקום הה"א בקבוץ תמורת התי"ו כמשפטה לבוא תמורת הה"א. וכן נהגו בקבוץ גָּלוּת, גָּלֻיּוֹת. ויש מפרשים מזה לִמְלֶכֶת הַשָּׁמַיִם (ירמיה ז, יח), רוצה לומר לכוכב גדול שבשמים. והפעל הכבד [הִפְעִיל] הִמְלִיךְ אֶת־שָׁאוּל (שמואל א' טו, לה), וָֽאַמְלִיךְ עֲלֵיכֶם מֶֽלֶךְ (שם א' יב, א). ושלא נזכר פעלו ממנו [הָפְעַל] אֲשֶׁר הָמְלַךְ עַל מַלְכוּת כַּשְׂדִּֽים (דניאל ט, א), ענין המלוכה ידוע. וענין אחר וַיִּמָּלֵךְ לִבִּי עָלַי (נחמיה ה, ז), ענינו ויתיעץ והוא דומה לארמית מִלְכִּי יִשְׁפַּר עֲלָיךְ (דניאל ד, כד). וכן בדברי רבותינו ז"ל (ברכות כט, ע"ב), המלך בקונך וצא. ויש מפרשים מזה בֶּן־חֲכָמִים אֲנִי בֶּן־מַלְכֵי־קֶֽדֶם (ישעיה יט, יא), כמו יועצי קדם. ורבי יונה פירש מזה לַמְחוֹת מְלָכִֽין (משלי לא, ג), וכן פירש מזה הֲתִֽמְלֹךְ כִּי אַתָּה מְתַֽחֲרֶה בָאָרֶז (ירמיה כב, טו), התי"ו נמשכת במאריך והמ"ם בשוא ופתח, כלומר התחשוב בלבך להדמות ולהשתוות למלך הגדול. ואין צורך להוציאם מעני מלוכה. ופירוש לַמְחוֹת מְלָכִֽין (משלי לא, ג) פירשתיו בשרש מָחָה. ופירוש הֲֽתִמֲלֹךְ כי אחה מתחרה בארז התדמה היות מלך והתגאה להתחרות בארז כלומר גדול ממך, כלומר אין המלכות לך להתגאות על גדול ממך. אֲשֶׁר יִתֵּן מִזַּרְעוֹ לַמֹּלֶךְ (ויקרא כ, ב), וּלְמֹלֶךְ שִׁקֻּץ בְּנֵי עַמּֽוֹן (מלכים א' יא, ז), שם עבודה זרה כך. וזו עבודתה שמוסר בנו לכומרים ועושין שתי מדורות גדולות ומעבירין את הבן ברגליו בין שתי מדורות האש. לֹֽא־תִתֵּן [לְהַֽעֲבִיר לַמֹּלֶךְ] (ויקרא יח, כא), זו מסירת הכומרים. לְהַֽעֲבִיר זו העברת האש. 

מלץ  
מַה־נִּמְלְצוּ לְחִכִּי אִמְרָתֶךָ (תהלים קיט, קג), פירוש מה נמתקו ומה נמרצו, רוצה לומר שהיה בחוזק המתיקות. ואפשר להיות מְלִיצָה, וכן בִּמְלִיצֵי שָׂרֵי בָבֶל (דברי הימים ב' לב, לא), וּמְלִיצֶיךָ פָּשְׁעוּ בִֽי (ישעיה מג, כז), ויהיה מליצי, מיליציך כמו שָֹרֵי, שָֹרֶיךָ מן השרש הזה.

מלק  
וּמָלַק אֶת־רֹאשׁוֹ (שם א, טז), פירוש יפרק אותו ממול ערפו. ואמרו רבותינו ז"ל (זבחים סד, ע"ב) כיצד מולקין חטאת העוף נותן שתי גפיה בין שתי אצבעותיו והיה מותח צוארה על שתי אצבעותיו, והיה מולק בצפורן ממול עורף עד שמגיע לסימנים וקוצץ אותן או רובן ואינו מבדיל שנאמר וְלֹא יַבְדִּֽיל (ויקרא ה, ח), אבל בעולת העוף שאמר וּמָלַק אֶת־רֹאשׁוֹ (שם א, טז), ולא אמר וְלֹא יַבְדִּֽיל היה מולק ומבדיל הראש בעצמו והגוף בעצמו. 

מן  
מִן־הַיּוֹם הַהוּא וָהָֽלְאָה (יחזקאל לט, כב), הֲמִן־הָעֵץ (בראשית ג, יא). ויכנס עליו הלמ"ד לְמִן־הַיּוֹם הִוָּֽסְדָה (שמות ט, יח), לְמִן־עוֹלָם וְעַד־עוֹלָֽם (ירמיה ז, ז), לְמֵרָחוֹק עֵינָיו יַבִּֽיטוּ (איוב לט, כט), לְמִיּוֹם סוּר־אֶפְרַיִם (ישעיה ז, יז), וְלֹֽא־נָשָׂא דָוִיד מִסְפָּרָם לְמִבֶּן עֶשְׂרִים שָׁנָה וּלְמָטָּה (דברי הימים א' כז, כג). ונכנסו הלמ"ד והמ"ם והבי"ת כאחד כִּי לְמַבָּרִֽאשׁוֹנָה לֹא אַתֶּם (שם טו, יג), והמ"ם פתוחה ומשפטה בחירק. ובתוספת יו"ד ובצרי הנו"ן סוּרוּ מִנֵּי־דֶרֶךְ הַטּוּ מִנֵּי־אֹרַח (ישעיה ל, יא). ובחירק הנו"ן מִנִּי אֶפְרַיִם (שופטים ה, יד), מִנִּי מָכִיר (שם), לְמִנִּי אַשּׁוּר וְעָרֵי מָצוֹר (מיכה ז, יב), ודגשות הנו"ן באלה מפני חטיפות המלה, כי לא יתכן בלתי דגוש אם לא יולד נח בין המ"ם והנו"ן. ומרוב השתמשם במלה הזאת יחסרוהו ברוב ויבליעוה בדגש, מִקֶּרֶב אַחֶיךָ (דברים יז, טו), מִפְּנֵי י"י אֱלֹהִים (בראשית ג, ח), מִפְּנֵי שֵׂיבָה תָּקוּם (ויקרא יט, לב). ובא'ח'ה'ע'ר הצרי תמורת הדגש מֵֽאוֹפֶה, מֵֽחֶלֶד, מֵֽהֲלוֹךְ, מֵֽעֲבוֹר, מֵֽרֹאשׁ. וכבר באו עם החי"ת ועם הרי"ש בחירק. והכל ביארנו היטב בחלק הראשון מזה הספר בשער הפעלים בטור הראשון. וּמְשַׂנְאָיו מִן־יְקוּמֽוּן (דברים לג, יא), פירוש אשר יקומון עליהם. כִּֽי־מַר־לִי מְאֹד מִכֶּם (רות א, יג), פירוש מצד אהבתכם. מִכָּל־צֹרְרַי הָיִיתִי חֶרְפָּה (תהלים לא, יב), כלומר מדבריהם ומלעגיהם עלי כל היום הייתי חרפה. מֵֽאָשֵׁר שְׁמֵנָה לַחְמוֹ (בראשית מט, כ), כלומר מאשר תצא ברכה לעולם כי שמנה תהיה לחמו, כלומר ארצו המוציאה לחמו תהיה דשנה ושמנה וְהוּא יִתֵּן מַֽעֲדַנֵּי־מֶֽלֶךְ (שם). מֵאֵל אָבִיךָ (שם מט, כה), פירוש מאל אביך בא לך זה. והוא מה שסיפר למעלה  וַתֵּשֶׁב בְּאֵיתָן קַשְׁתּוֹ (שם מט, כד), אומר כל זה הטוב בא אליך מאל אביך שיעורך ומאת שדי שיברכך. וְלוֹא נַכְרִית מֵהַבְּהֵמָֽה (מלכים א' יח, ה), פירוש ולא נכרית העיר מהבהמה. וַֽאֲנִי לֹֽא־אַצְתִּי מֵֽרֹעֶה אַֽחֲרֶיךָ (ירמיה יז, טו), כלומר לא רחקתי עצמי ולא דאגתי מזה הדבר שאהיה רועה אחריך ויום אנוש לא התאותי כי ידעתי כי יום אנוש יהיה לי יום הנבואה אבל אתה הכרחת אותי. מִכֹּהֵן יִקָּֽחוּ (יחזקאל מד, כב), פירוש יש מכהנים שיקחו והם כהנים הדיוטים שמותרים באלמנות. וכן אמר התרגום שְׁאַר כַּהֲנַיָא יִסְבוּן. ויש מפרשים לפי מה שאמר בתחילת הפרשה והכהנים הלוים בני צדוק אשׁר שׁמרו את משׁמרת מקדשׁי בתעות בני ישֹראל, מעלי (שם מד, מו), דומה כי כשהיו תועים ישראל והכהנים לא היו תועים לפיכך אמר להם לכהנים שאם יקחו מבנות ישראל לא יקחו כי אם הבתולות ואפילו כהן הדיוט, כי הבעולות בבני ישראל בחזקת פסולות שנבעלו לפסול להן והרי הן בכלל זונות ואסורות להם, ואם יבואו לקחת אלמנה לא יקחו כי אם אלמנה מהכהנים כי אותן לא תעו ובחזקה כשרות הן. ויבא בענין יותר שֶׁמֶן שָׂשׂוֹן מֵֽחֲבֵרֶֽיךָ (תהלים מה, ח), יותר מחבריך. תְּבֹרַךְ מִנָּשִׁים (שופטים ה, כד), יותר משאר נשים. טוֹב שֵׁם מִשֶּׁמֶן טוֹב (קהלת ז, א), והדומים להם. עַתָּה נָרַע לְךָ מֵהֶם (בראשית יט, ט), חסר למ"ד השימוש ענינו יותר מלהם כלומר יותר נרע לך ממה שבלבנו להרע להם. ויש בענין פחות וַיֵּצֵא גְבוּל־בְּנֵי־דָן מֵהֶם וַיַּֽעֲלוּ בְנֵֽי־דָן וַיִּלָּֽחֲמוּ עִם־לֶשֶׁם וַיִּלְכְּדוּ אוֹתָהּ (יהושע יט, ז), כלומר הגבול יצא לבני דן פחות מהם ולפיכך יצאו ונלחמו עם לשם. ויש במקום בי"ת מִֽמָּֽחֳרַת הַשַּׁבָּת יְנִיפֶנּוּ הַכֹּהֵֽן (ויקרא כג, טו), כמו במחרת. וכן בְּיוֹם זִבְחֲכֶם יֵֽאָכֵל וּמִֽמָּֽחֳרָת (שם יט, ו), מִסִּינַי בָּא (דברים לג, ב), כמו בסיני. עַתָּה מִקָּרוֹב (יחזקאל ז, ח), כמו בקרוב. מֵֽהֵיכָלֶךָ עַל־יְרֽוּשָׁלָם (תהלים סח, ל), כמו בהיכלך. מִפִּי עֽוֹלְלִים (שם ח, ג), כמו בפי. ואפשר שיהיה כמוהם מִכָּל־צֹרְרַי הָיִיתִי חֶרְפָּה (שם לא, יב), כלומר ביניהם. ויש לפרשם כמשמעם כי פירוש מִסִּינַי רצונו לומר מסיני נגלה כבודו ובא לישראל. ופירוש מֵֽהֵיכָלֶךָ על־ירושלם כי משם תבא להם היראה כמו שאמר נוֹרָא אֱלֹהִים מִמִּקְדָּשֶׁיךָ (שם סח, לו), מפני הכבוד השוכן במקדש לפיכך לְךָ יוֹבִילוּ מְלָכִים שָֽׁי (שם). ופירוש מִפִּי עוללים כי מעת שיתחיל התינוק לדבר יודע עוז הבורא כי הפליא האדם בנשמה השכלית ולא יודע זה הדבר עד שיתחיל לדבר. ופירוש מִכָּל־צוררי מכל מה שעושים לי צוררי הייתי חרפה לרואים אותי. ופירוש וּמִלְּפָנִים וְנֹאמַר צַדִּיק (ישעיה מא, כו), כמו מִֽי־הִגִּיד מֵרֹאשׁ שׁאמר (שם) כלומר מתחלה מעת שעלה במחשבה ונגזר דבר כורש ועד עתה מי הגיד או מי השמיע כי זה יהיה לעתיד. ופירוש לֹא־יִֽהְיֶה מִשָּׁם עוֹד עוּל יָמִים (שם סה, כ), ימים שלא יצא משם לקבר עול ימים ולא זקן שלא ימלא ימיו. ופירוש מִטֶּרֶם שֽׂוּם־אֶבֶן (חגי ב, טו), שימו לבבכם מהעתים שעברו טרם שום אבן עד היום הזה. ופירוש מֵאֵין כָּמוֹךָ י"י (ירמיה י, ו), ממה שאנו רואים שאין כמוך ידענו כי גדול אתה גדול שמך בגבורה. וּמִֽמָּֽחֳרָת בא במ"ם כי לא יבא על מחר וממחרת בי"ת השמוש לעולם ותכנס עליו מ"ם השמוש. וכאשר תבא המלה הזאת עם הכנויים נכפלה ברוב וזה עם כנוי המדבר בעד עצמו והמדברים בעדם. ועם כנוי הנמצא והנמצאת הנסתר והנסתרות יאמר למדבר בעדו מִמֶּנִּי ודגש המ"ם השניה להבלעת נו"ן ודגש הנו"ן להבלעת נו"ן מן השני הנכפל. וכן למדברים בעדם מִמֶּנּוּ, ולנמצא ולנמצאת נפל הדגש השני מִמְּךָ, מִמֵּךְ, ואם בהפסק הנמצא מִמֶּךָּ בדגש הכ"ף שיהיה גם בן זולתי החסרון. ולנסתר ולנסתרת מִמֶּנּוּ, מִמֶּנָּהּ. וכבר בא בלא כפל המדבר בעדו שְׁעוּ מִנִּי (ישעיה כב, ד), נִסַּע וְנִגְלָה מִנִּי (שם לח, יב), מַה־מִנִּי יַֽהֲלֹֽךְ (איוב טז, ז), לַֽעֲשׂוֹת עֵצָה וְלֹא מִנִּי (ישעיה ל, א). ובסגול המ"ם דִּבְרֵי עֲוֹנֹת גָּבְרוּ מֶנִּי (תהלים סה, ג). וכן בא עם הנסתר בלא כפל ובכינוי עם ה"א ו"ו שֵׁמֶץ מֶֽנְהֽוּ (איוב ד, יב), המ"ם סגול והנו"ן רפה בשוא. ובא הנו"ן דגושה ובסגול והמ"ם בחירק מֵאוֹיְבִים מִנֵּֽהוּ (תהלים סח, כד). וענין כינוי הרבים בה"א ומ"ם וּמָנוֹס אָבַד מִנְהֶם (איוב יא, כ)  ויבא בענין חוץ, אֵֽין־לוֹ מִמֶּנּוּ בֵּן אוֹ־בַֽת (שופטים יא, לד) פירוש אין לו חוץ ממנה בן או בת. ואמר המסורת עלי ששה סבירין מִמֶּנָּהּ וקריין מִמֶּנּוּ. וְלֹא־קָם וְלֹא־זָע מִמֶּנּוּ (אסתר ה, ט). וְעַל הֶֽעָבִים אֲצַוֶּה מֵֽהַמְטִיר עָלָיו מָטָֽר (ישעיה ה, ו), שלא ימטירו עליו. וְהוּא בֶּן־בְּלִיַּעַל מִדַּבֵּר (שמואל א' כה, יז), שלא יחוש לדבר אליו. וְהִשְׁבַּתִּיךְ מִזּוֹנָה (יחזקאל טז, מא), מהיות זונה. וכן וַיִּֽמְאָֽסְךָ מִמֶּֽלֶךְ (שמואל א, טו, כג), מהיות מלך. וַיְסִרֶהָ מִגְּבִירָה (מלכים א' טו, יג), מהיות גבירה. לְכוּ וְנַכְחִידֵם מִגּוֹי (תהלים פג, ו), מהיות גוי. גַּם־מִיּוֹם אֲנִי הוּא (ישעיה מג, יג), קודם היום כלומר קודם הזמן. בְּצֵל חֶשְׁבֹּון עָֽמְדוּ מִכֹּחַ נָסִים (ירמיה מח, מה), כתב רבי יונה מבלי כח. וכן כתב רש"י. ואדוני אבי ז"ל פירש הנסים מפני כח אויביהם עומדים בצל חשבון. בְּמִנִּים וְעוּגָֽב (תהלים קנ, ד), כלי מכלי הניגון. והגאון רבינו סעדיה פירש אותו כמו מינים כלומר במינים רבים מכלי הניגון. 

מנה  
וְאַתָּה תִֽמְנֶה־לְךָ חַיִל (מלכים א' כ, כה), מוֹנֶה מִסְפָּר לַכּוֹכָבִים (תהלים קמז, ד), וּמָנִיתִי אֶתְכֶם לַחֶרֶב (ישעיה סה, יב), לִמְנוֹת יָמֵינוּ כֵּן הוֹדַע (תהלים צ, יב), והוא מקור. ורבי יונה כתב שהוא שם. והנפעל גַּם־זַֽרְעֲךָ יִמָּנֶֽה (בראשית יג, טז), לֹֽא־יִסָּֽפְרוּ וְלֹא יִמָּנוּ (דברי הימים ב' ה, ו). והשם וְהַֽמְמַלְאִים לַמְנִי מִמְסָֽךְ (ישעיה סה, יא), כמו מִנְיָן כלומר למנין הכוכבים והם שבעה כוכבי לכת. ויש מפרשים שהוא שם כוכב, כלם והדומים להם ענין מנין ומספר. וכתב רבי יהודה בזה הענין הַמָּנֶה יִֽהְיֶה לָכֶֽם (יחזקאל מה, יב). ורבי יונה השיג עליו לדעתו. ואף על פי שיהיה מנה משקל כמו שפירשתי, וכן שְׁלֹשֶׁת מָנִים זָהָב (מלכים א' י, יז), וְכֶסֶף מָנִים אַלְפַּיִם (נחמיה ז, עא), אף על פי כן יש בו מנין ידוע. והמנה הוא ששים שקלים, והשקל עשרים גרה, כמו שאמר וְהַשֶּׁקֶל עֶשְׂרִים גֵּרָה עֶשְׂרִים שְׁקָלִים חֲמִשָּׁה וְעֶשְׂרִים שְׁקָלִים עֲשָׂרָה וַֽחֲמִשָּׁה שֶׁקֶל הַמָּנֶה יִֽהְיֶה לָכֶֽם (יחזקאל מה, יב). ומה שחלק המנה לאלה המשקלים כי כל אחד היה משקל בפני עצמו ובין כולם היה מנה. וכן בכל משקל יש בו מנין ידוע כמה אונקיאות יש בו, וכמה פשוטים יש בו. והנה רבותינו ז"ל זכרו המָנה במקומות בענין משקל שהוא הליטרא, באמרם מנה דבילה. ובמקומות בענין מנין באמרם (כתובות פרק חמישי משנה א. דף נד, ע"ב) בתולה גובה מאתים ואלמנה מנה, והוא מאה זוז. והכל אחד, כי לא נקרא המשקל מנה אלא מפני המספר הידוע שבו כי במקומות אלו קורין ליטרא לעשרים זוז. ומזה עֲשֶׂרֶת מֹנִֽים (בראשית לא, מא), פירושו פעמים ולפי שהם מנין נאמר בזה הלשון. וענין אחר אֲשֶׁר מִנָּה אֶת־מַֽאֲכַלְכֶם (דניאל א, י), וְלֵילוֹת עָמָל מִנּוּ־לִֽי (איוב ז, ג), וַיְמַן י"י דָּג גָּדוֹל (יונה ב, א), וַיְמַן לָהֶם הַמֶּלֶךְ (דניאל א, ה). חֶסֶד וֶאֱמֶת מַן יִנְצְרֻֽהוּ (תהלים סא, ח), צווי חסר כמו צַו אֶת־בְּנֵי יִשְׂרָאֵל (ויקרא כד, ב), ומשפטו מַנֵּה, כלם ענין הזמנה ומתנה. והשם לְמֹשֶׁה הָיָה לְמָנָה (שם ח, כט), פירוש מתנה וחלק. מָנָה אַחַת אַפָּיִם (שמואל א' א, ה), מְנָת שֻׁעָלִים (תהלים סג, יא), מְנָת־חֶלְקִי וְכוֹסִי (שם טז, ה), וּמִשְׁלוֹחַ מָנוֹת (אסתר ט, יט), אֶת־תַּמְרוּקֶיהָ וְאֶת־מָנוֹתֶהָ (שם ב, ט), ענין מתנות וחלקים. ובא בתשלומו מְנָיוֹת הַלְוִיִּם (נחמיה יג, י), מְנָיוֹת הַֽמְשֹֽׁרְרִים וְהַשֹּֽׁעֲרִים (שם יב, מז). ובתמורת היו"ד באל"ף מְנָאוֹת הַתּוֹרָה (שם יב, מד), פירוש חוקי הכהנים שצותה התורה. ובאו סמוכים בקמץ על דרך המוכרת להקל הקריאה כי היו ראוים מְנָיוֹת, מִנְאוֹת הפ"א בחירק כמו צִדְקוֹת, בִּרְכוֹת בסמוך. ובא השם מבלי ה"א וַיִּקְרְאוּ בֵית־יִשְׂרָאֵל אֶת־שְׁמוֹ מָן (שמות טז, לא), וּמַנְךָ לֹֽא־מָנַעְתָּ מִפִּיהֶם (נחמיה ט, כ), והוא בשקל צַו, קַו לפי שלא ידעו לו שם קראו לו מַן, כלומר מתנה וחלק מאת השם יתברך. וקרוב לזה הענין מְמֻנִּים עַל־הַכֵּלִים (דברי הימים א' ט, כט). אֲשֶׁר מִנָּה שַׂר הַסָּֽרִיסִים (דניאל א, יא). תרגום וַיִּפְקֹד שַׂר הַטַּבָּחִים (בראשית מ, ד) וּמַנֵּי רַב קָטוֹלַיָּא. 

מנח  
וַיָּכִינוּ אֶת־הַמִּנְחָה (בראשית מג, כה), אַל־תֵּפֶן אֶל־מִנְחָתָם (במדבר טז, טו), המילה הזאת אומרים כי המ"ם שרש. ויתכן לומר כי המ"ם נוספת ושרשו נָחָה וזהו הקרוב לענין, כי ענין מנחה מענין נָחָה כמו שנקראת גם כן אֲרוּחָה מענין אָרַח. אבל לא נוכל לברר האמת מפני הקבוץ שלא מצאנו במקרא. ולמה שנהגו לקרוא במשנה מנחות בשוא תחת המ"ם דומה כי המ"ם שרשית. וכן היא הקריאה בפי הכל מְנָחוֹת אם כן המ"ם שרש, כמו שתאמר מן גִּבְעָה גְּבָעוֹת כן תאמר מן מִנְחָה מְנָחוֹת. ואם תהיה המ"ם נוספת היה ראוי לומר מנחות בחירק תחת המ"ם כמו מִצְוָה, מִצְוֹת וכן מַחְתָּה, מַחְתּוֹת. ונקראת עולת הערב מנחה. הַקְטֵר אֶת־עֹֽלַת־הַבֹּקֶר וְאֶת־מִנְחַת הָעֶרֶב (מלכים ב' טז, טו), מַֽשְׂאַת כַּפַּי מִנְחַת־עָֽרֶב (תהלים קמא, ב), וַיְהִי בַּֽעֲלוֹת הַמִּנְחָה וַיִּגַּשׁ אֵֽלִיָּהוּ הַנָּבִיא (מלכים א' יח, לו), פירוש בעת עלות המנחה. וכן אמר לעולת הבקר מנחה. וַיְהִי בַבֹּקֶר כַּֽעֲלוֹת הַמִּנְחָה (שם ג, כ), בשעה שמקריבין מנחת הבקר. וכן נקראת תפלת המנחה לפי שהיא בעת עלות המנחה בערב. והוא עת נטות השמש. וַֽאֲנִי ישֵׁב מְשׁוֹמֵם עַד לְמִנְחַת הָעָֽרֶב (עזרא ט, ד), וּבְמִנְחַת הָעֶרֶב קַמְתִּי מִתַּֽעֲנִיתִי (שם ט, ה).

מנע  
אֲשֶׁר־מָנַע מִמֵּךְ פְּרִי־בָֽטֶן (בראשית ל, ב), מְנָֽעֲךָ י"י מִכָּבֽוֹד (במדבר כד, יא), בַּל־מָנַעְתָּ סֶּֽלָה (תהלים כא, ג), כִּי לֹא יִמְנָעֵנִי מִמֶּֽךָּ (שמואל ב' יג, יג), וָֽאֶמְנַע נַֽהֲרוֹתֶיהָ וַיִּכָּֽלְאוּ מַיִם רַבִּים (יחזקאל לא, טו), מֹנֵֽעַ בָּר יִקְּבֻהוּ לְאוֹם (משלי יא, כו), מִנְעִי רַגְלֵךְ מִיָּחֵף (ירמיה ב, כה), אַגִּיד לָכֶם לֹֽא־אֶמְנַע מִכֶּם דָּבָֽר (שם מב, ד), לֹֽא־יִמְנַע טוֹב לַהֹֽלְכִים בְּתָמִֽים (תהלים פד, יב), וְיִמְנָעֶנָּה בְּתוֹךְ חִכּֽוֹ (איוב כ, יג). והנפעל כִּי נִמְנַע מִבֵּית אֱלֹֽהֵיכֶם (יואל א, יג), אַל־נָא תִמָּנַע מֵֽהֲלֹךְ אֵלָֽי (במדבר כב, טז), וְיִמָּנַע מֵרְשָׁעִים אוֹרָם (איוב לח, טו), וַיִּמָּֽנְעוּ רְבִבִים (ירמיה ג, ג), ענין המניעה ידוע.

מנר  
כִּמְנוֹר אֹֽרְגִים (שמואל א' יז, ז), הוא העץ שמקפל עליו האורג את הבגד. ויתכן כי שרש המלה נוּר מן נִירוּ לָכֶם נִיר (ירמיה ד, ג), וכן תרגום עֹֽל (במדבר יט, ב) נִירָא. והעץ ההוא דומה לעץ העול. ויונתן תרגם כְּאַכְסָן דְגַרְדָאִין. וכן תרגום יונתן הַיְתַד הָאֶרֶג (שופטים טז, יד).

מסס  
כִּמְסֹס נֹסֵֽס (ישעיה י, יח). לַמָּס מֵֽרֵעֵהוּ חָסֶד (איוב ו, יד), והוא תאר במקום נפעל. או יהיה תאר יוצא. והשם וּבַחוּרָיו לָמַס יִהְיֽוּ (ישעיה לא, ח). והפעל הכבד [הִפְעִיל] הֵמַסּוּ אֶת־לְבָבֵנוּ (דברים א, כח). והנפעל וְחַם הַשֶּׁמֶשׁ וְנָמָֽס (שמות טז, כא), וְנָמַסּוּ הֶֽהָרִים (מיכה א, ד), וַיִּמַּס לְבַב־הָעָם (יהושע ז, ה), וַיִּמַּסּוּ אֱסוּרָיו (שופטים טו, יד). וְהוּא גַם־בֶּן־חַיִל אֲשֶׁר לִבּוֹ כְּלֵב הָֽאַרְיֵה הִמֵּס יִמָּס (שמואל ב' יז, י), פירש הפסוק אדוני אבי ז"ל כן אמר חושׁי לֹֽא־טוֹבָה הָֽעֵצָה אֲשֶׁר־יָעַץ אֲחִיתֹפֶל בַּפַּעַם הַזֹּֽאת (שם יז, ז), כי מה שאמר וְהִכֵּיתִי אֶת־הַמֶּלֶךְ לְבַדּֽוֹ (שם יז, ב), אביך איש מלחמה ולא ילין את העם, ומה שאמר וְהוּא יָגֵעַ וּרְפֵה יָדַיִם (שם) והחרדתי אותו עם כל העם אשר אתו זה לא יתכן, כי אתה ידעת אותו ואת אנשיו כי גבורים המה ומרי נפש כדוב שכול בשדה, והנם נחבאים באתה הפחתים או באחד המקומות והיה כנפול מחנה ישראל בתחלה כלומר הראשונים שיפלו בהם יצא הוא מן המחבואים והגבורים אשר אתו. ואמר הָֽיְתָה מַגֵּפָה (שם) פירוש ויקראו הם אנשי דוד היתה מגפה בעם אשר אחרי אבשלום כלומר רדפו אחריהם כי היתה המגפה בהם ונתנם י"י בידינו, והוא גם בן חיל פירוש ושמע השומע קולם, והוא השומע אפילו יהיה בן חיל ולבו כלב האריה המס ימס לקולם, ולמה? כי יודע ישראל כי גבור אביך ובני חיל אשר אתו. והשם תֶּמֶס יַֽהֲלֹךְ (תהלים נח, ט), והתי"ו נוספת והוא בשקל תֶּבֶל עָשׂוּ (ויקרא כ, יב). ובה"א נוספת כִּקְדֹחַ אֵשׁ הֲמָסִים (ישעיה סד, א), היתה ראויה הסמ"ך להדגש לחסרון הכפל, ופירושו האש הממסס כל דבר. והאחד ממנו הָמָס כמו חָמָס. ופירש רבי יונה לַמָּס מֵֽרֵעֵהוּ חָסֶד, פעל יוצא. והנכון שהוא עומד. וכן פירושו אומר על מה שאמר למעלה בהתרעמו על חביריו אמר בעבור מי שהוא נמס ונמק ביסורין יותר מרעהו אומרים עליו כי חסד ויראת שדי יעזוב ועל כן באו עליו היסורין. הָיְתָה לָמַֽס (איכה א, א), לְמַס־עֹבֵֽד (בראשית מט, טו), שָׂרֵי מִסִּים (שמות א, יא), ידוע. מִסַּת נִדְבַת יָֽדְךָ (דברים טו, י), תרגום דֵּי מַחְסֹרוֹ (דברים טו, ח) כְּמִסַּת חֶסְרוֹנֵהּ.

מסה  
הִמְסִיו אֶת־לֵב הָעָם (יהושע יד, ח), כמו שַׁבְּלוּל תֶּמֶס יַֽהֲלֹךְ (תהלים נח, ט), בְּדִמְעָתִי עַרְשִׂי אַמְסֶֽה (שם ו, ז), וַתֶּמֶס כָּעָשׁ חֲמוּדוֹ (שם לט, יב), ענינם כענין מָסַס וידוע. וכתב רבי יהודה כי הִמְסִיו בא על דרך ארמית אִשְׁתִּיו חַמְרָא (דניאל ה, ג). וכן עשו כָּֽל־תַּגְמוּלוֹהִי עָלָֽי (תהלים קטז, יב) שנהגו בו על דרך יְדוֹהִי ורַגְלוֹהִי, כי על דרך לשון עברי היה משפטו על דרך השלם הִמְסִיוּ בשרק הו"ו כמו נָטָוֻי [נָטָיוּ] רַגְלָי (שם עג, ב), וכבר כתבנו דקדוקו בחלק הדקדוק בשרשו. 

מסך  
מָסַךְ בְּקִרְבָּהּ רוּחַ עִוְעִים (ישעיה יט, יד), ענין תערובות ובלבול. וכן בענין המזג שהוא תערובת המים עם היין מָֽסְכָה יֵינָהּ (משלי ט, ב), וּשְׁתוּ בְּיַיִן מָסָֽכְתִּי (שם ט, ה). והשם מָלֵא מֶסֶךְ (תהלים עה, ט), בשש נקודות. ומשקל אחר לַחְקוֹר מִמְסָֽךְ (משלי כג, ל), לַמְנִי מִמְסָֽךְ (ישעיה סה, יא). וכתב רבי יונה בזה השרש באחד מהפנים כָּל־אֶבֶן יְקָרָה מְסֻכָתֶךָ (יחזקאל כח, יג), כלומר מתערבת עמך. והנכון כי הוא משרש שֹוךְ מענין הָסֵר מְשׂוּכָּתוֹ (ישעיה ה, ה), ואף על פי שזה בסמ"ך וזה בשי"ן אחד הם, כלומר גדרתך היא מאבנים יקרות. 

מסר  
לִמְסָר־מַעַל בַּֽי"י (במדבר לא, טז). והנפעל וַיִּמָּֽסְרוּ מֵֽאַלְפֵי יִשְׂרָאֵל (שם לא, ה), ענינם ענין הנתינה בכל לב והתשומה ברשות אחר הן בדבר מדברים הן בגוף האדם עצמו. ורבותינו ז"ל הרגילו הרבה בזה הענין נתינה האדם עצמו בכל לב במקום סכנה באמרם (ברכות כ, ע"א) כמוסר עצמו למיתה, ראשונים שהיו מוסרים עצמן על קדושת השם וזולתם הרבה. וכן אמרו במשנה ו' (אבות פרק א, משנה א) משה קבל תורה מסיני ומסרה ליהושע. ותרגום וַֽיִּתְּנֵהוּ י"י אֱלֹהֵינוּ (דברים ב, לג) וּמָסְרֵהּ, ותרגום אֲשֶׁר־מִגֵּן צָרֶיךָ בְּיָדֶךָ (בראשית יד, כ) דִּמְסַר סָנְאָיךְ.

מעד  
וְלֹא מָֽעֲדוּ קַרְסֻלָּֽי (שמואל ב' כב, לז), לֹא תִמְעַד אֲשֻׁרָֽיו (תהלים לז, לא), וּבַי"י בָּטַחְתִּי לֹא אֶמְעָֽד (שם כו, א). והפעל הכבד [הִפְעִיל] וּמָתְנֵיהֶם תָּמִיד הַמְעַֽד (שם סט, כד). ויש מפרשים מזה וְהַֽעֲמַדְתָּ לָהֶם כָּל־מָתְנָֽיִם (יחזקאל כט, ז), על דרך ההפוך. והתאר לנקבה משלא נזכר פועלו מהדגוש וְרֶגֶל מוּעָדֶת (משלי כה, יט). [או יהיה השורק תחת החולם ויהיה פועלת מהקל]. והשם נָכוֹן לְמוֹעֲדֵי רָֽגֶל (איוב יב, ה), כלם ענין השמטת הגוף לנפול. ותרגום וְלֹא מָֽעֲדוּ קַרְסֻלָּֽי (שמואל ב' כב, לז) וְלָא אִזְדַעְזְעָא רְכוּבָתִי.

מעה  
מֵעַי מֵעַי אֹחִולָה [אוֹחִילָה] (ירמיה ד, יט), עַל־כֵּן מֵעַי לְמוֹאָב כַּכִּנּוֹר יֶֽהֱמוּ (ישעיה טז, יא), מִמְּעֵי הַדָּגָֽה (יונה ב, ב), וְצֶאֱצָאֵי מֵעֶיךָ כִּמְעוֹתָיו (ישעיה מח, יט), האחד מהם מְעִי בפלס כְּלִי, פְּרִי, שְׁבִי, אבל כִּמְעוֹתָיו הוא ממשקל אחר האחד ממנו מָעָה, ופירושו וְצֶאֱצָאֵי מֵעֶיךָ כצאצאי מעי הים והם הדגים. ואמר כן על דרך וְיִדְגּוּ לָרֹב בְּקֶרֶב הָאָֽרֶץ (בראשית מח, טז). ומעים ידוע בדברי רבותינו ז"ל (חולין ט, ע"א) בא זאב ונטל את בני מעים. והוא כולל האברים הפנימים הריאה והלב והכבד והדקים, ונהגו קריאתם מֵעַיִם בלשון שנים מפני הדקים שהן כפולים ומסובבין. וכן הריאה היא שתי ערוגות. ומה שאמר הָמוּ מֵעַי לוֹ (ירמיה לא, יט), הֲמוֹן מֵעֶיךָ וְֽרַֽחֲמֶיךָ (ישעיה סג, טו), הוא אומר על הלב שהוא בעל המחשבה ולו תכון ההמיה וזולתו וכן רבים. וְתוֹרָֽתְךָ בְּתוֹךְ מֵעָֽי (תהלים מ, ט), כאילו אמר בתוך לבי, כי הלב הוא מכלל המעים. ואמר המו מֵעַי בלשון רבים לפי שהלב עקר המעים תלה המעים בו כי הוא עקר חיי הגוף אף כי האברים הפנימים הסמוכים אליו. אבל מֵעַי חֳמַרְמָרוּ (איכה א, כ), יתכן על הלב כמו שאמר נֶהְפַּךְ לִבִּי בְּקִרְבִּי (שם). ויתכן על הדקין ועל שאר המעים כאילו נעכרו ונשחתו. ומה שאמר מֵעָיו עֶשֶׁת שֵׁן (שיר השירים ה, יד), אומר על הבטן, ולפי שהמעים מבפנים לבטן קרא לבטן מעים. וכן תרגום בְּבִטְנָֽהּ (בראשית כה, כד) בִּמְעָהָא. ויש מפרשים כִּמְעוֹתָיו על אבני החול לפי שבהם אבנים קטנות דמות המעות הנזכרים בדברי רבותינו ז"ל (בבא מציעא מו, ע"ב) מעות קונות, וזולת זה הרבה מה שזכרו בזכר המטבע. וכן תרגם יונתן כִּפְרוֹדוֹהִי והם אבני החול שהם פרודות קטנות.

מעט  
הוֹן מֵהֶבֶל יִמְעָט (משלי יג, יא), אַל־יִמְעַט לְפָנֶיךָ (נחמיה ט, לב), וְהִרְבִּתִים וְלֹא יִמְעָטוּ (ירמיה ל, יט). והשם מְעַט־מַיִם בַּכְּלִי (מלכים א' יז, י), הֲלֹֽא־מְעַט יָמַי יַֽחֲדָל (איוב י, כ), כִּמְעַט שָׁכַב (בראשית כו, י), כִּמְעַט נָטָוֻי [נָטָיוּ] רַגְלָי (תהלים עג, ב). הַֽמְעַט מִכֶּם (במדבר טז, ט). אבל לְמִקְדָּשׁ מְעַט (יחזקאל יא, טז), הוא תואר כי למקדש קמוץ ואיננו סמוך ומעט תאר לו. וכן הקבוץ יִֽהְיֽוּ־יָמָיו מְעַטִּים (תהלים קט, ח), עַֽל־כֵּן יִֽהְיוּ דְבָרֶיךָ מְעַטִּֽים (קהלת ה, א). ומשקל אחר השם וּלְפִי מְעֹט הַשָּׁנִים (ויקרא כה, טז), או הוא מקור. והפעל הכבד [הִפְעִיל] וְהִמְעַטְתִּים לְבִלְתִּי רְדוֹת בַּגּוֹיִֽם (יחזקאל כט, טו), וְהִמְעִיטָה אֶתְכֶם (ויקרא כו, כב), תַּמְעִיט מִקְנָתוֹ (שם כה, טז), פֶּן־תַּמְעִטֵֽנִי (ירמיה י, כד), הַמַּרְבֶּה וְהַמַּמְעִֽיט (שמות טז, יז). וכבד אחר [פִּעֵל] וּבָטְלוּ הַטֹּֽחֲנוֹת כִּי מִעֵטוּ (קהלת יב, ג), והוא יוצא כמשפטו. ופירוש כי מעמו הטחינה כלומר שלא יוכלו השנים לשחוק ולכסום המאכל כי אם מעט.

מעך  
וּמָעוּךְ וְכָתוּת (ויקרא כב, כד). ושלא נזכר פועלו [פֻּעַל] שָׁמָּה מֹֽעֲכוּ שְׁדֵיהֶן (יחזקאל כג, ג), ענינם ענין העשוי בענין הסחיטה. ופירוש מָעוּךְ שביציו מועכין ביד. וַֽחֲנִיתוֹ מְעוּכָה־בָאָרֶץ (שמואל א' כו, ז), פירושו תקועה. 

מעל  
מָעַל מַעַל בַּחֵרֶם (יהושע כב, כ), מעל האחרון שהוא פתוח כולו ומלעיל הוא שם. וגם הראשון הוא מלעיל מפני סמיכותו לשם שהוא מלעיל. אבל הראשון הוא חציו קמוץ שהוא פעל עבר. ורבי יהודה כתב כי הראשון מלרע ולא מצאנוהו אנחנו כן בספרים המדוייקים. וּמָֽעֲלָה מַעַל בַּֽי"י (ויקרא ה, כא), כִּֽי־תִמְעֹל מַעַל (שם ה, טו), בְּמִשְׁפָּט לֹא יִמְעַל־פִּֽיו (משלי טז, י), כִּי הִפְרִיעַ בִּֽיהוּדָה וּמָעוֹל מַעַל בַּֽי"י (דברי הימים ב' כח, יט), וּמָעוֹל הוא מקור. ואפשר שהוא פעל עבר בשקל וְלֹֽא־יָכֹל יוֹסֵף (בראשית מה, א), כאשר כתב רבי יונה, ענינם הכחש והשקר. חֹשֶׁן וְאֵפוֹד וּמְעִיל (שמות כח, ד), וּמְעִיל קָטֹן תַּֽעֲשֶׂה־לּוֹ אִמּוֹ (שמואל א' ב, יט), כִּי כֵן תִּלְבַּשְׁןָ בְּנוֹת־הַמֶּלֶךְ הַבְּתוּלֹת מְעִילִים (שם ב' יג, יח), הוא לבוש נכבד. אבל מְעִילִים הנזכרים הנה אינן כתכונת המעיל הכתוב בתורה, כי זה היה כתכונת הכתונת כמו שאמר וְעָלֶיהָ כְּתֹנֶת פַּסִּים (שם). ויונתן תרגם מעילים כַּרְדוּטִין, [וכן תרגום אֵפוֹד בָּֽד (שמואל א' ב, יח) כַּרְדוּט דְבוּץ].


מען  
לְמַעַן אֲשֶׁר יָבִיאוּ בְּנֵי יִשְׂרָאֵל (ויקרא יז, ה), לְמַעַן אֲנַסֶּנּוּ (שמות טז, ד), לְמַֽעֲנִי וּלְמַעַן דָּוִד עַבְדִּֽי (ישעיה לז, לה), לֹא לְמַֽעַנְכֶם אֲנִי עֹשֶׂה (יחזקאל לו, כב), ענינם בעבור. ופירוש כִּי־עִמְּךָ הַסְּלִיחָה לְמַעַן תִּוָּרֵֽא (תהלים קל, ד), לפי שידעו בני אדם כי בידך כח העונש וידעו כי עמך הסליחה הנה אם חטאו ישובו אליך ויראו ממך שלא יוסיפו לחטוא כדי שלא תענישם ואם ישובו תסלח להם. וכבר כתבתי פירוש הפסוק בשרש יָרֵא פירוש אחר. והלמ"ד בלְמַעַן כמו בי"ת בַּֽעֲבוֹר. ולא יתכן לומר אותם מבלי הלמ"ד ומבלי הבי"ת. ויתכן לומר כי שרש למען עָנָה כי פירושו כמו ענין שהוא הסיבה והעילה. 

מער  
בַּמְּעָרָה אֲשֶׁר בִּשְׂדֵה הַמַּכְפֵּלָה (בראשית מט, ל), אֶל־מְעָרַת עֲדֻלָּם (שמוא'ל א' כב, א), וְאֶת־הַמְּעָרוֹת וְאֶת־הַמְּצָדֽוֹת (שופטים ו, ב), חפירות תחת הארץ. והביא רבי יונה בשרש הזה כְּמַֽעַר־אִישׁ וְלֹיוֹת סָבִֽיב (מלכים א' ז, לו), מִמַּֽעֲרֵה־גָֽבַע (שופטים כ, לג), והנני עתיד לפרשם בשרש עָרָה בעזרת האל.

מץ  
מַצָּה תִֽהְיֶֽה (ויקרא ב, ה), הה"א לנקבה, מַצּוֹת תֹּאכֵלוּ (שמות יב, טו), ידוע. ורבי יונה הביאו בזה השרש כמשפטו באלו המלות הספקיות. ואפשר ששרש המילה הזאת נָצָה כמו מַסָּה ומריבה או יהיה שרשה מָצַץ. 

מצץ  
לְמַעַן תָּמֹצּוּ וְהִתְעַנַּגְתֶּם מִזִּיז כְּבוֹדָֽהּ (ישעיה סו, יא), ענין המציצה ידוע. וככר כתבתי כִּֽי־אָפֵס הַמֵּץ (ישעיה טז, ד) בשרש מיץ.

מצא  
מָצָא חֵן בַּמִּדְבָּר (ירמיה לא, ב), וְלֹא־מָֽצְאָה הַיּוֹנָה מָנוֹחַ (בראשית ח, ט), אִם־הַגֵּד תַּגִּידוּ אוֹתָהּ לִי שִׁבְעַת יְמֵי הַמִּשְׁתֶּה וּמְצָאתֶם (שופטים יד, יב), וַיֹּאמֶר לֹא מְצָאתִיהָ (בראשית לח, כב). בְּמֹצַֽאֲכֶם אֹתֽוֹ (שם לב, כ), נמשך טעמו להרחיב על האל"ף. כי מֹֽצְאִי מָצָא חיים (משלי ח, לה), כִּֽי־חַיִּים הֵם לְמֹֽצְאֵיהֶם (שם ד, כב), וִישָׁרִים לְמֹצְאֵי דָֽעַת (שם ט, ט), וּמוֹצֶא אֲנִי מַר מִמָּוֶת (קהלת ז, כו). אֵֽין־בְּשׂוֹרָה מֹצֵֽאת (שמואל ב' יח, כב), נחה האל"ף כְּמוֹצְאֵת שָׁלֽוֹם (שיר השירים ח, י), בהראות האל"ף בתנועתה. ופירוש אין בשורה מוצאת אין הבשורה מוצאת לך מקום עתה שתבשר היום הזה. ויונתן תרגום וְלָךְ לֵית בְּסוֹרָא מִתְיְהַב. מְצָא נָא אֶת־הַחִצִּים (שמואל א' כ, לו), וּמְצָא־חֵן וְשֵׂכֶל־טוֹב (משלי ג, ד), מָצָאתָ חֵן בְּעֵינָֽי (שמות לג, יב), וּמִצְאוּ מַרְגּוֹעַ לְנַפְשְׁכֶם (ירמיה ו, טז). וַֽהֲצֵרֹתִי לָהֶם לְמַעַן יִמְצָֽאוּ (שם י, יח), פירוש למען ימצאו צרות רבות ויאמר כל אחד אוֹי לִי עַל־שִׁבְרִי וגו' (שם). ועוד אני עתיד לפרשו בשרש צוּר. אֵת כָּל־הַמֹּצְאוֹת אוֹתָֽם (יהושע ב, כג), פירוש הקורות המוצאות אותם. אִם אֶת־כָּל־דְּגֵי הַיָּם יֵֽאָסֵף לָהֶם וּמָצָא לָהֶֽם (במדבר יא, כב), פירוש ונמצא להם. או יהיה פירושו ויספיק להם. ופירש בו אדוני אבי ז"ל כן, כי כאשר התאוו תאוה צאן ובקר היה להם הרבה, אך לא היו יכולים לאכול ממנו עד שיביאוהו לפתח אהל מועד בעבור זריקת הדם והקטר חלבים ואימורים כמו שכתוב אִישׁ אִישׁ מִבְּנֵי יִשְׂרָאֵל וגו' (ויקרא יז, ג - ה). ועוד אם לא היו בני בשר ביתו טהורים לא יאכלו ממנו כמו שכתוב אֲשֶׁר־תֹּאכַל בָּשָׂר מִזֶּבַֽח הַשְּׁלָמִים אֲשֶׁר לַֽי"י וְטֻמְאָתוֹ עָלָיו וְנִכְרְתָה (שם ז, כ), אמר משה אם צאן ובקר ישחט להם שיוכלו לשחוט בכל מקום ומצא להם, באמת יספיק להם, כי הרבה צאן ובקר להם, וכן אם את כל דגי הים יאסף להם יספיק להם אבל אם זה לא יהיה איך יאכלו בשר שיספיק להם? ענהו הקדוש ברוך הוא הֲיַד י"י תִּקְצָר (במדבר יא, כג), אני אתן להם בשר שיספיק להם זולת צאן ובקר ודגים. וכן הנפעל בענין הספוק וְאֶל־אֶרֶץ גִּלְעָד וּלְבָנוֹן אֲבִיאֵם וְלֹא יִמָּצֵא לָהֶֽם (זכריה י, י), אף על פי כן לא ימלט מזה הענין. אֵת כָּל־הַתְּלָאָה אֲשֶׁר מְצָאָתַם בַּדֶּרֶךְ (שמות יח, ח), וּמְצָאֻהוּ רָעוֹת רַבּוֹת (דברים לא, יז), וּמְצָאָנוּ עָווֹן (מלכים ב' ז, ט), הָֽאֱלֹהִים מָצָא אֶת־עֲוֹן עֲבָדֶיךָ (בראשית מד, טז), וְלֹֽא־מָצְאוּ לָהֶם כֵּֽן (שופטים כא, יד), וְאִם לֹא־מָֽצְאָה יָדוֹ (ויקרא כה, כח). והשם עַל־זֹאת יִתְפַּלֵּל כָּל־חָסִיד אֵלֶיךָ לְעֵת מְצֹא (תהלים לב, ז), והפירוש על דרך דִּרְשׁוּ י"י בְּהִמָּצְאוֹ (ישעיה נה, ו), והנפעל וְלֹא נִמְצָא חֶרֶב וַֽחֲנִית (שמואל א' יג, כב), כִּֽי־נִמְצְאוּ בְעַמִּי (ירמיה ה, כו), כָּל־נִמְצָאַיִךְ אֻסְּרוּ יַחְדָּו (ישעיה כב, ג), פירוש הנמצאים בך. הַנִּמְצְאִים בְּשׁוּשַׁן (אסתר ד, טז), בשוא הצרי במשקל אַתֶּם נִטְמְאִים (יחזקאל כ, ל), נֶחְבְּאִים בַּמְּעָרָה (יהושע י, יז), אֲשֶׁר יִמָּצֵא אִתּוֹ (בראשית מד, י), אם הִמָּצֵא תִמָּצֵא בְיָדוֹ (שמות כב, ג), לֹֽא־יִמָּצֵא לָנוּ הָהָר (יהושע יז, טז), רצה לומר לא יספיק. והפעל הכבד [הִפְעִיל] וּכְאֹרַח אִישׁ יַמְצִאֶֽנּוּ (איוב לד, יא), וְהִנֵּה אָנֹכִי מַמְצִיא אֶת־הָאָדָם אִישׁ בְּיַד־רֵעֵהוּ וּבְיַד מַלְכּוֹ (זכריה יא, ו), וְלֹא הִמְצִיתִךָ בְּיַד־דָּוִד (שמואל ב' ג, ח), בא על דרך בעלי הה"א בתמורת האל"ף בה"א כמשפט. וְאֶת־הָֽעֹלָה הִמְצִיאוּ אֵלָיו לִנְתָחֶיהָ (ויקרא ט, יג), כולם ענין המציאה והוא כענין הזמנה. ולפי הענין הזה נוכל לפרש אֵֽין־בְּשׂוֹרָה מֹצֵֽאת (שמואל ב' יח, כב), מזדמנת, כלומר לא יזדמן לך שכר בזאת הבשורה.

מצד  
וְדָוִד אָז בַּמְּצוּדָה (דברי הימים א' יא, טז), וַיִּלְכֹּד דָּוִיד אֶת־מְצֻדַת צִיּוֹן (שם א' יא, ה). וְכָל־צֹבֶיהָ וּמְצֹדָתָהּ (ישעיה כט, ז), בחולם, ופירושו כל הצובאים והבונים עליה מצודות ללכדה. י"י סַלְעִי וּמְצוּדָתִי (תהלים יח, ג), וַיֵּשֶׁב דָּוִד בַּמְּצֻדָה (שמואל ב' ה, ט), עַֽל־שֶׁן־סֶלַע וּמְצוּדָֽה (איוב לט, כח). והקבוץ לְבֵית מְצוּדוֹת (תהלים לא, ג), ומבלי הה"א וַיֵּשֶׁב דָּוִיד בַּמְצָד (דברי הימים א' יא, ז), הוקל המ"ם כמ"ם לַמְנִי מִמְסָֽךְ (ישעיה סה, יא), כי היו ראויות להדגש כמשפט. והקבוץ בלשון נקבות וְאֶת־הַמְּעָרוֹת וְאֶת־הַמְּצָדֽוֹת (שופטים ו, ב), בַּמִּדְבָּר בַּמְּצָדוֹת (שמואל א' כג, יד), יְבִאֻהוּ בַּמְּצָדוֹת (יחזקאל יט, ט). וכן בא בסמוך מְצָדוֹת סְלָעִים מִשְׂגַּבּוֹ (ישעיה לג, טז), בִּמְצָדוֹת עֵֽין־גֶּֽדִי (שמואל א' כד, א), ומשקל אחר וּבָנָה עָלֶיהָ מְצוֹדִים גְּדֹלִֽים (קהלת ט, יד), כל אלו והדומים להם הם ענין המגדלים הגבוהים והסלעים הרמים. ומה שאמר וַיִּשְׁמַע דָּוִד וַיֵּרֶד אֶל־הַמְּצוּדָֽה (שמואל ב' ה, יז), נראה כי היה בסלע ההוא מערה כי ימצאו מערות הרבה בסלעים. או המקום שהיה דוד דר בו היה גבוה מהמצודה וכן וַיַּֽעֲלוּ אֹתָם עֵמֶק עָכֽוֹר (יהושע ז, כד), וְיָרַדְתִּי עַל־הֶֽהָרִים (שופטים יא, לז), כמו שפירשנו ואין וירד כמו ויעלה כאשר חשב רבי יונה, כי לא מצאנו שתי מילות במקרא זה הפך זה וזה כנגד זה שיעשו שלום ביניהם פעם אחת ויעלה זה אצל זה או ירד זה אצל זה.

מצה  
שָׁתִית מָצִֽית (ישעיה נא, יז), אַךְ־שְׁמָרֶיהָ יִמְצוּ יִשְׁתּוּ (תהלים עה, ט), וַיִּמֶץ טַל מִן־הַגִּזָּה (שופטים ו, לח). והנפעל וְנִמְצָה דָמוֹ (ויקרא א, טו), יִמָּצֵה אֶל־יְסוֹד הַמִּזְבֵּחַ (ויקרא ה, ט). וּמֵי מָלֵא יִמָּצוּ לָֽמוֹ (תהלים עג, י), פירושו מי כוס מלא. ענינם ידוע בענין המציצה. 

מצח  
עַל־מֵצַח אַֽהֲרֹן (שמות כח, לח), המ"ם בצרי, מִצְֽחֲךָ חָזָק לְעֻמַּת מִצְחָֽם (יחזקאל ג, ח), עַל־מִצְחוֹת הָֽאֲנָשִׁים (שם ט, ד), ידוע. וּמִצְחַת נְחשֶׁת עַל־רַגְלָיו (שמואל א' יז, ו), טס של נחשת וקראו מצחת שהיה כדמות המצחה שנושאות על מצחן הנערות. 

מצר  
כָּל־רֹדְפֶיהָ הִשִּׂיגוּהָ בֵּין הַמְּצָרִֽים (איכה א, ג), כלומר בין הגדרים, גדר מזה וגדר מזה שלא תוכל לנוס אנה ואנה. ובסמוך וּמְצָרֵי שְׁאוֹל מְצָאוּנִי (תהלים קטז, ג), כמו מזְמַנִּים זְמַנִּי. ואפשר שיהיה הנפרד מהם מִן־הַמֵּצַֽר (שם קיח, ה), ויאמר מן מֵצַר מְצָרִים כמו מן עֵנָב עֲנָבִים אלא שזה מן הדגושים. או יהיה מִן־הַמֵּצַֽר שרש אחר יָצַר או צָרַר כמו שכתבנו בשרש יָצַר. וכן בדברי רבותינו ז"ל (בבא בתרא כו, ע"ב), אילן הסמוך למצר. מצרים הרחיב לו (שם סא, ע"ב). ודומה כי דעתם שהמ"ם שרש כי אמרו (שם סב, ע"א), מצר לו מצר ראובן מצר אחד. ויתכן להיות שרש מצרים צָרַר. וכן וּמְצָרֵי שְׁאוֹל מְצָאוּנִי בפלס מְמַדֵּי מן מִי־שָׂם מְמַדֶּיהָ (איוב לח, ה). 

מקק  
וְנָמַקּוּ כָּל־צְבָא הַשָּׁמַיִם (ישעיה לד, ד), וּבָם אֲנַחְנוּ נְמַקִּים וְאֵיךְ נִֽחְיֶֽה (יחזקאל לג, י), יִמַּקּוּ בַּֽעֲוֹנָם (ויקרא כו, לט), וּלְשׁוֹנוֹ תִּמַּק בְּפִיהֶֽם (זכריה יד, יב). והפעל הכבד [הִפְעִיל] הָמֵק בְּשָׂרוֹ (שם). והשם תַחַת בֹּשֶׂם מַק יִֽהְיֶה (ישעיה ג, כד), ופירושו כי הבשם מְחַזֵק הבשר ומעמידו והנה מק הפך. שָׁרְשָׁם כַּמָּק יִֽהְיֶה (שם ה, כד), ובדברי רבותינו ז"ל (שבת פרק ט, משנה ו. דף צ, ע"א), מקק ספרים, והוא מה שנרקב מהם.

מקל  
מַקֵּל שָׁקֵד (ירמיה א, יב), מַקֵּל תִּפְאָרָֽה (שם מח, יז), וּבְמַקֵּל יָד (יחזקאל לט, ט). אלה בצרי. בפתח מַקַּל לִבְנֶה (בראשית ל, לז). ובכינוי ובקבוץ נפל הדגש כִּי בְמַקְלִי עָבַרְתִּי (בראשית לב, יא), וּמַקְלוֹ יַגִּיד לוֹ (הושע ד, יב), וַיַּצֵּג אֶת־הַמַּקְלוֹת (בראשית ל, לח). ואפשר שתהיה המלה הזאת מבעלי הנו"ן והמ"ם נוספת. 

מר  
כְּמַר מִדְּלִי (ישעיה ט, טו), כטפה הנוזלת מן הדלי. ויתכן ששרש המלה הזאת מָרַר מעניו וַיִּתְמַרְמַר אֵלָיו (דניאל ח, ז), שִׂמִי לָךְ תַּמְרוּרִים (ירמיה לא, כ), הוא ענין הגבהות. ולזה הענין נקראת הטפה הנופלת הדלי אל הבור כשמעלים הדלי מן הבור מַר לפי שנופלת גבוה.

מרר  
מַר־נֶפֶשׁ (שמואל א' כב, ב), כִּי מָרִים הֵם (שמות טו, כג), צְעָקָה גְּדֹלָה וּמָרָה (בראשית כז, לד), מָרָה כַלַּֽעֲנָה (משלי ה, ד). ובא האל"ף תמורת הה"א קְרֶאןָ לִי מָרָא (רות א, כ), וְהִיא מָרַת נָפֶשׁ (שמואל א' א, י), כִּֽי־מַר־לִי מְאֹד מִכֶּם (רות א, יג), כִּי־רַע וָמָר עָזְבֵךְ אֶת־י"י אֱלֹהָיִךְ (ירמיה ב, יט), אך כִּֽי־מָרָה נֶפֶשׁ כָּל־הָעָם (שמואל א' ל, ו), פעל עבר כי הוא מלעיל בשני פשטין. ויתכן כן כי מַר לי פעל עבר לפי שהוא פתח. או יהיה שם זולתי תאר, ואף על פי שבתארי פעלי הכפל מצאנו פתחים מעטים הם. וכן עַל־מַר נַפְשִֽׁי (ישעיה לח, טו), שֵׁם כלומר שהצלת ממר נפשי. וכן תרגום יונתן דְאוֹסִיף עַל חַיַי וְשֵׁיזֵיב מִמְרִיר נַפְשִׁי. וכן הִנֵּה לְשָׁלוֹם מַר־לִי מָר (שם לח, יז). ושם עם ה"א הנקבה מרה, ובסמוך לֵב יוֹדֵעַ מָרַּת נַפְשׁוֹ (משלי יד, י), והרי"ש דגושה. והביא רבי יונה עם זה מֹרַת רוּחַ (בראשית כו, לה), והיה ראוי להדגש ולהחטיף המ"ם, והנכון שהוא משרש מָרָה. והשם בתשלום מָרוֹר. וקבוץ עַל־מַצּוֹת וּמְרֹרִים (במדבר ט, יא), הִשְׂבִּיעַנִי בַמְּרוֹרִים (איכה ג, טו). ובקבוץ הנקבות כִּֽי־תִכְתֹּב עָלַי מְרֹרוֹת (איוב יג, כו), אַשְׁכְּלֹת מְרֹרֹת (דברים לב, לב). ושקל אחר בְּשִׁבְרוֹן מָתְנַיִם וּבִמְרִירוּת (יחזקאל כא, יא). ושקל אחר בְּכִי תַמְרוּרִים (ירמיה לא, יד). והתאר וְקֶטֶב מְרִירִי (דברים לב, כד). כִּמְרִירֵי יֽוֹם (איוב ג, ה), פירוש כמו אותם שהם מרירי יום וקשי מזל יהיו מבעתים זו היום בקללתם. ויש מפרשים כי הכ"ף נוספת כמו כַּֽחֲצֹת הַלַּיְלָה (שמות יא, ד), כְּמַסִּיגֵי גְּבוּל (הושע ה, י). וענין וְקֶטֶב מְרִירִי חוזק החום הדומה לסם המות. ומשקל אחר וּמֶמֶר לְיֽוֹלַדְתּֽוֹ (משלי יז, כה), בפלס מֶכֶס. ומשקל אחר כִּי יַשְׂבִּעַנִי מַמְּרֹרִֽים (איוב ט, יח). והנפעל יֵמַר שֵׁכָר לְשֹׁתָֽיו (ישעיה כד, ט), בפלס וַתֵּקַל גְּבִרְתָּהּ בְּעֵינֶֽיהָ (בראשית טו, ד). והפעל הכבד [פִּעֵל] אֲמָרֵר בַּבֶּכִי (ישעיה  כב, ד), פירוש אמרר נפשי או השומעים. וַיְמָֽרֲרוּ אֶת־חַיֵּיהֶם (שמות א, יד). וכבד אחר [הִפְעִיל] כִּי־הֵמַר שַׁדַּי לִי (רות א, כ), וְהָמֵר עליו כְּהָמֵר על הבכור (זכריה יב, י). וענין אחר בזה הפעל אַל־תַּמֵּר בּוֹ (שמות כג, כא). ולפי שנקשר עם בי"ת הוא כענין תְּמָרֵר. והנפעל בענין אחר וְרֵיחֹו לֹא נָמָֽר (ירמיה מח, יא), כענין לא נתחלף. וכתב אדוני אבי ז"ל מזה אֶדַּדֶּה כָל־שְׁנוֹתַי עַל־מַר נַפְשִֽׁי (ישעיה לח, טז), כלומר אשתעשע כל ימי על שהחליף לי שהוסיף לי בשנותי. ואמר י"י עֲלֵיהֶם יִֽחְיוּ (שם), כלומר עתה ידעתי כי על השנים הקצובות לבני אדם ברצונך הוסיף על ימיהם כמו שהוספת לי. וכבר כתבנו בו תרגום יונתן בשרש הָיָה. וענין אחר שִׂמִי לָךְ תַּמְרוּרִים (ירמיה לא, כ), הם הציונים הגבוהים. וכן הִכְעִיס אֶפְרַיִם תַּמְרוּרִים (הושע יב, טו), כלומר בתמרורים שעשה הכעיס השם יתברך. וההתפעל בהכפל המ"ם בענין הזה וַיִּתְמַרְמַר אֵלָיו (דניאל ח, ז), כלומר גבה והתעלה כננרו. ויתכן הִכְעִיס אֶפְרַיִם תַּמְרוּרִים מהענין הראשון ופירושו הכעיס אפרים כעס תמרורים. והנכון להיות כְּמַר מִדְּלִי (ישעיה מ, טו), מזה השרש ויהיה מזה הענין ענין הגבהה. ונקרא נטף הדלי כן לפי שנופל מגבוה כמו שכתבנו. יִשְׁפֹּךְ לָאָרֶץ מְרֵֽרָֽתִי (איוב טז, יג). מְרוֹרַת פְּתָנִים בְּקִרְבּֽוֹ (שם כ, יד), וּבָרָק מִמְּרֹֽרָתוֹ יַֽהֲלֹךְ (שם כ, כה), הוא כיס המרה. ויש מפרשים כמוהם אַשְׁכְּלֹת מְרֹרֹת (דברים לב, לב). והפעל הכבד [פִּעֵל] וַֽיְמָֽרֲרֻהוּ וָרֹבּוּ (בראשית מט, כג), כלומר שהורו חציהם עד המרה. 

מרא  
שׁוֹר וּמְרִֽיא (שמואל ב' ו, יג), וְחֵלֶב מְרִיאִים (ישעיה א, יא), מְרִיאֵי בָשָׁן (יחזקאל לט, יח), וְשֶׁלֶם מְרִֽיאֵיכֶם (עמוס ה, כב), מין ממיני הבקר הגדולים. ויש אומרים כי המפוטמים שבבהמות יקראו מְרִיאִים ודומה לו בדברי רבותינו ז"ל (שבת פרק כד משנה ג. דף קנה, ע"ב) אין ממרין את העגלים אבל מלעיטין אותם. ואמרו (שם) איזו היא המראה ואיזו היא הלעטה? המראה למקום שאינה יכולה להחזיר, פירוש שמוריד המאכל בבלעו של עגל במקום שאינו יכול להחזירו מתוך בלעו אלא חשוב הוא כבלוע, זו היא המראה שאסור לעשות בשבת. כָּעֵת בַּמָּרוֹם תַּמְרִיא (איוב לט, יח), פירושו תגביה. 

מרג  
הִנֵּה שַׂמְתִּיךְ לְמוֹרַג חָרוּץ חָדָשׁ (ישעיה מא, טו), קרשים נקובים ובהם יתדות של עץ או של ברזל שדשין בהן התבואה. ופירוש לְמוֹרַג חרוץ למורג וחרוץ, כי המורג כמו החרוץ והחרוץ כמו המורג שניהם עשויים לדוש בהם התבואה, כי כן מצאנו במקום אחר כִּי לֹא בֶֽחָרוּץ יוּדַשׁ קֶצַח (שם כח, כז), ותרגמו יונתן אֲרֵי לָא בְמוֹרִיגֵי בַּרְזְלָא. אלא שיתכן שיהיה הפרש מעט ביניהם שיהיה האחד גדול מחבירו או משונה בעשייתו. והקבוץ נדגש וְהַמֹּֽרִגִּים וּכְלֵי הַבָּקָר לָֽעֵצִֽים (שמואל ב' כד, כב), וְהַמּֽוֹרִגִּים לָֽעֵצִים (דברי הימים א' כא, כג). 

מרד  
וְגַם בַּמֶּלֶךְ נְבֽוּכַדְנֶאצַּר מָרָד (דברי הימים ב' לו, יג), וּשְׁלשׁ־עֶשְׂרֵה שָׁנָה מָרָֽדוּ (בראשית יד, ד), פירושו ובשלש עשרה שנה. בַּֽי"י אַל־תִּמְרֹדוּ (במדבר יד, ט), וְאֹתָנוּ אֶל־תִּמְרֹדוּ (יהושע כב, יט), הֵמָּה הָיוּ בְּֽמֹרְדֵי־אוֹר (איוב כד, יג), כלומר שהם מורדים באור ואינם מכירים אותו. ויתכן לפרש בְּֽמֹרְדֵי־אוֹר המ"ם נוספת ושרשו יָרַד ופירוש המה היו בירידת האור כלומר לערב ילכו ובחשך לחתור בקירות הבתים. והשם אִם־בְּמֶרֶד וְאִם־בְּמַעַל (יהושע כב, כב), בשש נקדות. ומשקל אחר בֶּֽן־נַֽעֲוַת הַמַּרְדּוּת (שמואל א' כ, ל). וענין אחר מְרוּדִים תָּבִיא בָיִת (ישעיה נח, ז). והשם יְמֵי עָנְיָהּ וּמְרוּדֶיהָ (איכה א, ז), כמו בימי עניה, זְכָר־עָנְיִי וּמְרוּדִי (שם ג, יט) ענינם ענין דלות ושפלות. ועוד נכתבם בשרש רוּד. 

מרה  
אֲשֶׁר מָרָה אֶת־פִּי י"י (מלכים א' יג, כו), כִּי מָרוּ בָֽךְ (תהלים ה, יא), כִּֽי־אֹתִי מָרָתָה (ירמיה ד, יז), וְלֹֽא־מָרוּ אֶת־דְּבָרֹֽיו [דְּבָרֽוֹ] (תהלים קה, כח) פירוש האותות אשר שם בם כאשר צוה כן היו, וכן באו הצפרדעים והערוב. או פירש ולא מרו את דברו משה ואהרון אשר שלח על המכות. כִּי מָרוֹ מָרִיתִי (איכה א, כ) סוֹרֵר וּמוֹרֶה (דברים כא, יח), שִׁמְעוּ־נָא הַמֹּרִים (במדבר כ, י). וַתִּֽהְיֶין ָ מֹרַת רוּחַ (בראשית כו, לה), כל אחת ואחת היתה מורה רוחם, כלומר מחלפת ומשנה רצונם. או יהיה שם בפלס וּלְדַבֵּר אֶל־י"י תּוֹעָה (ישעיה לב, ו). והשם במשקל אחר כִּי בֵּית מְרִי הֵמָּה (יחזקאל ב, ה), גַּם־הַיּוֹם מְרִי שִׂחִי (איוב כג, ב), כִּי אָֽנֹכִי יָדַעְתִּי אֶֽת־מֶרְיְךָ (דברים לא, כז), בסגול המ"ם. לָשׁוּב לְעַבְדֻתָם בְּמִרְיָם (נחמיה ט, יז), בחירק המ"ם. והתאר במשקל השם וְאָמַרְתָּ אֶל־מֶרִי אֶל־בֵּית יִשְׂרָאֵל (יחזקאל מד, ו). וכן אַל־תְּהִי־מֶרִי כְּבֵית הַמֶּרִי (שם ב, ח), הראשון תאר בשקל פֶּתִי והשני שם. או יהיה גם הראשון שם ויהיה חסר, והנכון בו אל תהי אישׁ מֶרִי. וכן וַֽאֲנִי תְפִלָּֽה (תהלים קט, ד), ואני איש תפלה. וכן אַךְ־מְרִי יְבַקֶּשׁ־רָע (משלי יז, יא), תאר או שם חסר איש. והפעל הכבד [הִפְעִיל] כִּֽי־הִמְרוּ אֶת־רוּחוֹ (תהלים קו, לג), ופירושו כי המרו משה ואהרן את דבר השם, וריחו כמו דברו ויבטא השם בשפתיו שלא יכנסו לארץ. וַיַּמְרוּ־בִי (יחזקאל כ, יג), מַמְרִים הֱיִתֶם (דברים לא, כז), כַּמָּה יַמְרוּהוּ בַמִּדְבָּר (תהלים עח, מ), וַתֶּמֶר אֶת־מִשְׁפָּטַי לְרִשְׁעָה (יחזקאל ה, ו). לַמְרוֹת עֵנֵי כְבוֹדֽוֹ (ישעיה ג, ח), משפטו לְהַמְרוֹת. וכן לַמְרוֹת עֶלְיוֹן בַּצִּיָּֽה (תהלים עח, יז). וּבְהַמְּרוֹתָם תָּלַן עֵינִֽי (איוב יז, ב), דגש המ"ם לתפארת. ופירושו ובתמורת ההתולים תלן עיני, בלומר באמת החתולים אינם עמדי אבל בתמורתם תלן עיני ואני שומר המיר האמת שהיא תמורת ההתולים. וכבר פירשתי בו פירוש אחר בשרש הָתַל ובשרש לוּן. כולם ענין שנות וחילוף הדבר והמצוה. ומן הענין הזה תרגם יונתן עַל־הָאָרֶץ מְרָתַיִם (ירמיה נ, כא), עַל אַרְעָא דְעַמָא סַרְבָן. ומן הענין הזה אֶת־עֳנִי יִשְׂרָאֵל מֹרֶה מְאֹד (מלכים ב' יד, כו), כלומר משתנה מאד ומתחלף. וּמוֹרָה לֹא־יַעֲלֶה עַל־רֹאשׁוֹ (שופטים יג, ה), הוא התער. 

מרח  
וְיִמְרְחוּ עַל־הַשְּׁחִין וְיֶֽחִי (ישעיה לח, כא), ענין חבישה וחתול. וכן מְרוֹחַ אָֽשֶׁךְ (ויקרא כא, ב) שנמרחו אשכיו ונמעכו.

מרט  
וָֽאֶמְרְטָה מִשְּׁעַר רֹאשִׁי (עזרא ט, ג), וָאַכֶּה מֵהֶם אֲנָשִׁים וָֽאֶמְרְטֵם (נחמיה יג, כה), וּלְחָיַי לְמֹֽרְטִים (ישעיה נ, ו), וְכָל־כָּתֵף מְרוּטָה (יחזקאל כט, יח). והנפעל כִּי יִמָּרֵט רֹאשׁוֹ (ויקרא יג, מ). והתאר ממה שלא נזכר פועלו מהדגוש אֶל־גּוֹי מְמֻשָּׁךְ וּמוֹרָט (ישעיה יח, ב), על משקל וְהַסְּנֶה אֵינֶנּוּ אֻכָּֽל (שמות ג, ב) ענינם נפילת השער או עור הבשר או עקירתו. ובענין המריקה והעברת החלודה חֶרֶב הוּחַדָּה וְגַם־מְרוּטָֽה (יחזקאל כא, יד), לְטֶבַח מְרוּטָה (שם כא, לג), וַיִּתֵּן אֹתָהּ לְמָרְטָה (שם כא, טז). והפעל מן הכבד [פִּעֵל]  נְחֹשֶׁת מְמֹרָֽט (מלכים א' ז, מה). ושלא נזכר פעלו ממנו [פֻּעַל]  לְמַעַן־הֱיֵה־לָהּ בָּרָק מֹרָטָּה (יחזקאל כא, טו), וְהִיא מֹרָטָּה (שם כא, טז). והטי"ת בהם דגושה לתפארת. 

מרץ  
וְחֶבֶל נִמְרָֽץ (מיכה ב, י), מַה־נִּמְרְצוּ אִמְרֵי־יֹשֶׁר (איוב ו, כה), קְלָלָה נִמְרֶצֶת (מלכים א' ב, ח). והפעל הכבד [הִפְעִיל] מַה־יַּמְרִֽיצְךָ כִּי תַֽעֲנֶֽה (איוב טז, ג). ענינם ענין חוזק ותוקף.

מרק  
מִרְקוּ הָֽרְמָחִים (ירמיה מו, ד), נְחֹשֶׁת מָרֽוּק (דברי הימים ב' ד, טז). ושלא נזכר פעלו מהדגוש [פֻּעַל] וּמֹרַק וְשֻׁטַּף בַּמָּֽיִם (ויקרא ו, כא). והשם תַּמְריּק [תַּמְרוּק] בְּרָע (משלי כ, ל), ענין המריקה ידוע. ופירוש וּמֹרַק וְשֻׁטַּף בַּמָּֽיִם שימרקוהו וישטפוהו היטב. ובדברי רבותינו ז"ל (זבחים צו, ע"א) מריקה בחמין ושטיפה בצונן. ומקצתם אמרו מריקוד ושטיפה בצונן והגעלה בחמין. ומזה נקרא לקישוט הנשים תמרוק לפי שהוא ממרק זוהמת הבשר ומנקהו וְנָתוֹן תַּמְרוּקֵיהֶֽן (אסתר ב, ג), וּבְתַמְרוּקֵי הַנָּשִֽׁים (שם ב, יב). וכן נקרא למים שנתבשל בהם הבשר מָרָק לפי שיש בו מריקת הבשר. וְאֶת־הַמָּרַק שְׁפוֹךְ (שופטים ו, כ), וּפְרַק [וּמְרַק] פִּגֻּלִים כְּלֵיהֶֽם (ישעיה סה, ד). 

משׁשׁ  
אוּלַי יְמֻשֵּׁנִי אָבִי (בראשית כו, יב), והוקל גְּשָׁה־נָּא וַֽאֲמֻֽשְׁךָ בְּנִי (שם כז, כא), כי היה ראוי להדגש. והפעל הכבד [פִּעֵל] כִּי־מִשַּׁשְׁתָּ אֶת־כָּל־כֵּלַי (שם לא, לז), ענין המשוש ידוע. ויש לפרש מזה וְיָמֵשׁ חֹֽשֶׁךְ (שמות י, כא).

משׁה  
כִּי מִן־הַמַּיִם מְשִׁיתִֽהוּ (שמות ב, י). ויש מפרשים מזה וַיִּזְכֹּר יְמֵֽי־עוֹלָם מֹשֶׁה עַמּוֹ (ישעיה סג, יא), או הוא כמשמעו וענינו משה ועמו. והפעל הכבד [הִפְעִיל] יַמְשֵׁנִי מִמַּיִם רַבִּֽים (תהלים יח, יז), ענינם ענין המשיכה וההוצאה. וַֽאֲכַסֵּךְ מֶֽשִׁי (יחזקאל טז, י), פירוש בגדי משי והוא ידוע. 

משׁח  
יַעַן מָשַׁח י"י אֹתִי (ישעיה סא, א), דברי הנביא כנגד המשיח שהמשיח יאמר כן יַעַן מָשַׁח י"י אֹתִי וגו'. אֲשֶׁר מָשַׁחְתָּ שָּׁם (בראשית לא, יג), וּמָֽשַׁחְתָּ אֶת־חֲזָאֵל (מלכים א' יט, טו), מְשֻׁחִים בַּשָּׁמֶן (שמות כט, ב), לִמְשֹׁחַ עֲלֵיהֶם מֶלֶךְ (שופטים ט, ח), לִמְשָׁחֳךָ לְמֶלֶךְ (שמואל א' טו, א), השי"ן בקמץ רחב והחי"ת בקמץ חטף. לְמָשְׁחָה בָהֶם (שמות כט, כט), לְךָ נְתַתִּים לְמָשְׁחָה (במדבר יח, ח), כלומר בעבור שאתה משוח וכהן נתתים לך ולבניך. וְאֶת־אַֽהֲרֹן וְאֶת־בָּנָיו תִּמְשָׁח (שמות ל, ל), קוּם מְשָׁחֵהוּ (שמואל א' טז, יב). והתאר הַכֹּהֵן הַמָּשִׁיחַ (ויקרא ד, ה), בְּלִי מָשִׁיחַ (שמואל ב' א, כא), כלומר כך נפל כאילו לא היה משוח בשמן למלוכה. לִמְשִׁיחוֹ לְכוֹרֶשׁ (ישעיה מה, א), אַל־תִּגְּעוּ בִמְשִׁיחָי (תהלים קה, טו), אמר זה על האבות שהם גדולים ונסיכים כמו המלכים שהם משוחים בשמן. ותאר אחר וּמָשׁוֹחַ בַּשָּׁשַֽׁר (ירמיה כב, יד), בחולם בפלס קָרוֹב רָחוֹק, ומשקל אחר כְּרוּב מִמְשַׁח הַסּוֹכֵךְ (יחזקאל כה, יד). קוּמוּ הַשָּׂרִים מִשְׁחוּ מָגֵֽן (ישעיה כא, ה), פירוש שימשחו עליהם מלך כי כבר מת בלשאצר והמלך הוא המגן. ויש מפרשים מָגֵן ממש ופירושו שימשחו המגן ויצחצחו אותו כדי להחליק אותו שלא יעברוהו כלי זיין. וכך מפרשים בענין הזה בְּלִי מָשִׁיחַ בַּשָּֽׁמֶן (שמואל ב' א, כא), כמו שאמר כִּי שָׁם נִגְעַל מָגֵן גִּבּוֹרִים (שם), ואומר שהיה המגן כאילו לא נמשח בשמן. והשם שֶׁמֶן הַמִּשְׁחָה (שמות כט, ז), שֶׁמֶן מִשְׁחַת־קֹדֶשׁ (שם ל, כה). והנפעל כִּֽי־נִמְשַׁח דָּוִיד לְמֶלֶךְ (דברי הימים א' יד, ח), בְּיוֹם הִמָּשַׁח אֹתוֹ (במדבר ז, י), כולם ענין משיחה בשמן או בזולתו וידוע הוא. ולפי שמנוי המלוכה והגדולה על ידי משיחה נאמר למנוי אף על פי שאינו על ידי משיחה בלשון משיחה וּמָֽשַׁחְתָּ אֶת־חֲזָאֵל (מלכים א' יט, טו), תִּמְשַׁח לְנָבִיא תַּחְתֶּֽיךָ (שם א' יט, טז). וכן יַעַן מָשַׁח י"י אֹתִי (ישעיה סא, א), הם דברי הנביא על עצמו. 

משׁך  
וְאִישׁ מָשַׁךְ בַּקֶּשֶׁת לְתֻמּוֹ (מלכים א' כב, לד), אֲשֶׁר לֹא־מָֽשְׁכָה בְּעֹֽל (דברים כא, ג), עַל־כֵּן מְשַׁכְתִּיךְ חָֽסֶד (ירמיה לא, ג), פירוש משכתי אליך חסר. וכן מְשֹׁךְ חַסְדְּךָ לְיֹדְעֶיךָ (תהלים לו, יא), על דרך וַיֵּט אֵילָו חָסֶד (בראשית לט, כא). תִּמְשֹׁךְ לִוְיָתָן בְּחַכָּה (איוב מ, כה), מָשְׁכוּ אוֹתָהּ וְכָל־הֲמוֹנֶֽיהָ (יחזקאל לב, כ), המ"ם תקרא בקמץ חטף כמשפט הציווי כי ציווי היחיר מְשׁוֹךְ בחולם. וכן קבלנו קריאתה בקמף חטף. וכן מצאתי בספר מדוייק במסורת עליו לית חטף. ובא בחירק לגזרת פִּעֵל מִֽשְׁכוּ וּקְחוּ לָכֶם צֹאן (שמות יב, כא), והמ"ם מעמדת בגעיא. בְּמָשְׁכוֹ בְרִשְׁתּֽוֹ (תהלים י, ט), בִּמְשֹׁךְ בְּקֶרֶן הַיּוֹבֵל (יהושע  ו, ה), וַיִּמְשֹׁךְ הָאֹרֵב (שופטים כ, לז), פירוש משך בשופר או משך העם אשר אתו אל העיר. לֵךְ וּמָֽשַׁכְתָּ בְּהַר תָּבוֹר (שופטים ד, ו), פירוש ומשכה העם אליך בהר תבור. ואמר בלשון משיכות כי פירושו הוציאם בעל כרחם ותפתם בדברים עד שתביאם למלחמה, כי היו מתיראים מפני חיל סיסרא. וכן פירושו וּמָֽשַׁכְתִּי אֵלֶיךָ אֶל־נַחַל קִישׁוֹן אֶת־סִֽיסְרָא שַׂר־צְבָא יָבִין וְאֶת־רִכְבּוֹ וְאֶת־הֲמוֹנוֹ (שם ד, ו), כי אמרו כי אצטגניניו ראו מפילתו ומנעוהו לצאת למלחמה והקדוש ברוך הוא חזק לבו ומשכו אל נחל קישון. מֹֽשְׁכִים בְּשֵׁבֶט סֹפֵֽר (שם ה, יד), פירוש כי הסופר מושך העט על הספר בכתבו. לִמְשׁוֹךְ בַּיַּיִן אֶת־בְּשָׂרִי (קהלת ב, ג), לנהגו ולמשכו ביין. והנפעל לֹא תִמָּשֵׁךְ עוֹד (יחזקאל יב, כה), וְיָמֶיהָ לֹא יִמָּשֵֽׁכוּ (ישעיה יג, כב). והשם נֹשֵׂא מֶֽשֶׁךְ־הַזָּרַע (תהלים קכו, ו), בשש נקודות. וּמֶשֶׁךְ חָכְמָה מִפְּנִינִֽים (איוב כח, יח). אבל כִּי־גַרְתִּי מֶשֶׁךְ (תהלים קכ, ה), הוא שם אומה הנזכרת בתורה וּמֶשֶׁךְ וְתִירָֽס (בראשית י, ב). ואמר יוסף בן גוריון כי הם אנשי טושקנ"ה. והחכם רבי אברהם בן עזרא פירש מזה סוּסִים מְוֻזָּנִים [מְיֻזָּנִים] מַשְׁכִּים הָיוּ (ירמיה ה, ח), מיוחסים אל משך כי משם יבאו הסוסים האבירים הומים ומתאוים אל הנקבה. ופירוש וּמֶשֶׁךְ חָכְמָה יקר החכמה, כי הדבר היקר ימשך שמו למרחוק. וכן מֶֽשֶׁךְ־הַזָּרַע כי הזרע יקר לזורעו ואף כי בארץ הננב. ולטעם זה יאמר על נושא הזרע לזרוע בְּמֹשֵׁךְ הַזָּרַע (עמוס ט, יג). והפעל הכבד מן הדגוש [פִּעֵל] תּוֹחֶלֶת מְמֻשָּׁכָה (משלי יג, יב), אֶל־גּוֹי מְמֻשָּׁךְ וּמוֹרָט (ישעיה יח, ב). 

משׁל  
וְלֹא כְמָשְׁלוֹ אֲשֶׁר מָשָׁל (דניאל יא, ד), וְיָשַׁב וּמָשַׁל עַל־כִּסְאוֹ (זכריה ו, יג), וּמָֽשַׁלְתָּ בְּגוֹיִם רַבִּים (דברים טו, ו), מְשָׁל־בָּנוּ גַּם־אַתָּה (שופטים ח, כב), וּמָשְׁלוֹ מִיָּם עַד־יָם (זכריה ט, י), משֵׁל בִּגְבוּרָתוֹ (תהלים סו, ז). משֵׁל עַמִּים וַֽיְפַתְּחֵֽהוּ (שם קה, כ), משְׁלָו [משְׁלָיו] יְהֵילִילוּ (ישעיה נב, ה). וכבר פירשנוהו בשרש יָלַל. והכבד [הִפְעִיל] הַמְשֵׁל וָפַחַד עִמּוֹ (איוב כה, ב). והשם וּמָשַׁל מִמְשָׁל רַב (דניאל יא, ג), המ"ם בחירק. ובתוספת ה"א או תי"ו הַמֶּמְשָׁלָה הָרִאשֹׁנָה (מיכה ד, ח), לְמֶמְשֶׁלֶת הַיּוֹם (בראשית א, טז), לְמֶמְשֶׁלֶת הַלַּיְלָה (שם), וּמֶֽמְשַׁלְתְּךָ בְּכָל־דּוֹר וָדֽוֹר (תהלים קמה, יג), וּמֶֽמְשַׁלְתְּךָ אֶתֵּן בְּיָדוֹ (ישעיה כב, כא). והקבוץ לְמֶמְשְׁלוֹת בַּלָּיְלָה (תהלים קלו, ט), המ"ם בכלם בסגול. יִשְׂרָאֵל מַמְשְׁלוֹתָֽיו (שם קיד, ב), המ"ם בפתח. וענין אחר הנה כָּל־הַמֹּשֵׁל עָלַיִךְ יִמְשֹׁל (יחזקאל טז, מד), עַל־כֵּן יֹֽאמְרוּ הַמּֽשְׁלִים (במדבר כא, כז) מֹֽשְׁלֵי הָעָם הַזֶּה (ישעיה כח, יד). ויונתן תרגמו מהענין הראשון שִׁלְטוֹנֵי עַמָא. וְֽהִצִּגַנִי לִמְשֹׁל עַמִּים (איוב יז, ו). והשם לְהָבִין מָשָׁל (משלי א, ו), מְשַׁל הַקַּדְמֹנִי (שמואל א' כד, יג), והוא סמוך, ופירושו משל מושל הקדמוני. או הוא משקל אחר ואינו סמוך והקדמוני תאר לו. וַיִּשָּׂא מְשָׁלוֹ (במדבר כג, ז), לְמָשָׁל וְלִשְׁנִינָה (דברים כח, לו). והכבד [פִּעֵל] הֲלֹא מְמַשֵּׁל מְשָׁלִים הֽוּא (יחזקאל כא, ה), וענין המשל הוא דמות דבר אל דבר ויש בו גם כן דברים סתומים. וכן בענין הזה זִכְרֹֽנֵיכֶם מִשְׁלֵי־אֵפֶר (איוב יג, יב), והנפעל נִמְשַׁל כַּבְּהֵמוֹת נִדְמֽוּ (תהלים מט, יג), וְנִמְשַׁלְתִּי עִם־יוֹרְדֵי בֽוֹר (שם כה, א). וההתפעל וָֽאֶתְמַשֵּׁל כֶּֽעָפָר וָאֵֽפֶר (איוב ל, יט). והכבד [הִפְעִיל] וְתַמְשִׁלוּנִי וְנִדְמֶֽה (ישעיה מו, ה). והתאר מזה הַמִּמְשָׁלִים לְבֵית אֲבִיהֶם (דברי הימים א' כו, ו), רוצה לומר דומים להם בגבורה כי גבורי חיל המה. ובא בחירק המ"ם כמו עֲתַלְיָהוּ הַמִּרְשַׁעַת (דברי הימים ב' כד, ז), וְהֶֽעָרִים הַמִּבְדָּלוֹת (יהושע טז, ט). 

משׁק  
מִמְשַׁק חָרוּל (צפניה ב, ט), פירושו לפי מקומו מוצא החרולים, כלומר שיצמחו שם מפני החרבן. ויש מפרשים מלשון שׁוֹקֵק, יִשְׁתַּקְשְׁקוּן, רוצה לומר שיהיה המקום מלא חרולים והעובר שם ישמע קול חרוילים, נושקין זה על זה בנשוב בהם הרוח ויהיה שרשו שָׁקַק. ורבי יונה הביא בזה השרש וּבֶן־מֶשֶׁק בֵּיתִי (בראשית טו, ב). והנני עתיד לכתבו בשרש שָׁקַק. ואדוני אבי ז"ל כתב מֶשֶׁק בֵּיתִי וּמִמְשַׁק חָרוּל, בזה השרש בענין אחד. ופירש ענין עזיבה. ופירש בֶן־מֶשֶׁק בֵּיתִי בן שאעזוב כל אשר בידו והוא דמשק אליעזר. וכן מִמְשַׁק חָרוּל שיהיה המקום נשמט ונעזב מלא חרולים. ובא על דרך וְהָאָרֶץ תֵּֽעָזֵב מֵהֶם (ויקרא כו, מג). וכן תרגם יונתן מִמְשַׁק חָרוּל מַשְׁמַט מְלוּחִין. וּבִדְמֶשֶׁק עָֽרֶשׂ (עמוס ג, יב), פירשתיו באות הדל"ת בן ארבע אותיות.

מתג  
בְּמֶתֶג וָרֶסֶן עֶדְיוֹ לִבְלוֹם (תהלים לב, ט), מֶתֶג לַֽחֲמוֹר (משלי כו, ג), בשש נקודות. וּמִתְגִּי בִּשְׂפָתֶיךָ (ישעיה לו, כט), שלשתם ענין אחד. ומֶתֶג לַֽחֲמוֹר הוא דרבן הברזל התחוב בקצה העץ שדוקרין בו החמור למהרו. בְּמֶתֶג וָרֶסֶן, וּמִתְגִּי בִּשְׂפָתֶיךָ הוא הברזל הארוך שמשימין בפי הבהמה להנהיגה, והוא שקורין לו בלע"ז פְּרֵי"ן, והוא כמו הרסן אלא שאינו עשוי בתכונתו. וַיִּקַּח דָּוִד אֶת־מֶתֶג הָֽאַמָּה מִיַּד פְּלִשְׁתִּֽים (שמואל ב' ח, א), תרגום יונתן תִּקוּן אַמְתָא. ובדברי הימים במקומו וַיִּקַּח אֶת־גַּת וּבְנֹתֶיהָ מִיַּד פְּלִשְׁתִּֽים (דברי הימים א' יח, א), אולי מתג האמה היא כלל לגת ובנותיה.

מתה  
מְתִים יַֽחֲרִישׁו (איוב יא, ג), מִמְתִים יָדְךָ י"י (תהלים יז, יד), מְתֵי מִסְפָּר (בראשית לד, ל), וִיהִי מְתָיו מִסְפָּֽר (דברים לג, ו). וּכְבוֹדוֹ מְתֵי רָעָב (ישעיה ה, יג), כלומר עם כבודו יהיו רעבים. וכבר כתבנו אותו בשרש מות על דעת המתרגם מְתַיִךְ בַּחֶרֶב יִפֹּלוּ (שם ג, כה). והשם מֵעִיר מְתִים (איוב כד, יב). וְאֵין מְתֹם בִּבְשָׂרִֽי (תהלים לח, ח), מִכַּף־רֶגֶל וְעַד־רֹאשׁ אֵין־בּוֹ מְתֹם (ישעיה א, ו), והמ"ם נוספת כמ"ם שִׁלְשׁוֹם, וענין המלה הזאת אנשים. ופירוש וְאֵ֥ין מְ֝תֹ֗ם בִּבְשָׂרִֽי לא נשאר בי צורת אנוש. ועוד נכתבנו בשרש תָּמַם. וכן מֵעִיר מְתִים מעיר שיש בה אנשים הרבה כלומר עיר נושבת. ומלת מְתִים לא מצאנו היחיד ממנה ומשקלה פָּנִים, זָנִים כי גם להם לא נמצא יחיד אבל סָאִים שהוא במשקלם יש לו יחיד סָאָה.

מתח  
וַיִּמְתָּחֵם כָּאֹהֶל לָשָֽׁבֶת (ישעיה מ, כב), ענין המשיכה והפרישה, וכן בדברי רבותינו ז"ל מקום שנמתח עמו. ומזה וַיִּמָּצֵא הַגָּבִיעַ בְּאַמְתַּחַת בִּנְיָמִֽן (בראשית מד, יב), והאל"ף נוספת, והתי"ו לנקבה והיא לסמיכות נהפכה, כי מבלי הסמיכות אַמְתָּחָה בפלס אַזְכָּרָה. והנכון כי אמתחת אחד בסמוך ובמוכרת וחיבורו לכינויים יוכיח אַמְתַּחְתּוֹ, אַמְתַּחְתִּי ואלו היה מן אמתחה היה התי"ו רפה. והוא הַשֹּק ונקרא כן לפי שהוא נמתח תמיד בכל עת שממלאים אותו כי כאשר הוא רק הוא מאוסף ומקופל יחד ובעת שממלאין אותו מותחין אותו. והקבוץ מַלֵּא אֶת־אַמְתְּחֹת הָֽאֲנָשִׁים (שם מד, א), בְּפִי אַמְתְּחֹתֵינוּ (שם מד, ח).

מתי  
מָתַי תְּֽנַֽחֲמֵֽנִי (תהלים קיט, פב), עַד־מָתַי עָשַׁנְתָּ (שם פ, ה), לְמָתַי אַעְתִּיר לְךָ (שמות ח, ה), ידוע.

מתן  
מִמָּתְנַיִם וְעַד־יְרֵכַיִם (שמות כה, מב), מָתְנֵיכֶם חֲגֻרִים (שם יב, יא), חָֽגְרָה בְעוֹז מָתְנֶיהָ (משלי לא, יז), מְצֻמֶּדֶת עַל־מָתְנָיו (שמואל ב' כ, ח), וְקֶסֶת הַסֹּפֵר בְּמָתְנָיו (יחזקאל ט, ב). פירוש שהיתה תלויה באזור מתניו והם החלצים מקום שחוגרין אותו. 

מתק  
מָֽתְקוּ־לוֹ רִגְבֵי נָחַל (איוב כא, לג). מְתָקוֹ רִמָּה (שם כד, כ), פירוש מתק לו הרמה או מתק ממנו פי הרמה. והפעל הכבד [הִפְעִיל] אִם־תַּמְתִּיק בְּפִיו רָעָה (שם כ, יב), והוא על דרך ההשאלה והוא פעל עומד. וכן אֲשֶׁר יַחְדָּו נַמְתִּיק סוֹד (תהלים נה, טו), והוא פעל יוצא. והשם וּמֶתֶק שְׂפָתַיִם יֹסִיף לֶֽקַח (משלי טז, כא), בשש נקודות. ומשקל אחר הֶֽחֳדַלְתִּי אֶת־מָתְקִי (שופטים ט, יא), המ"ם בקמץ חטף. ובתוספת מ"ם חִכּוֹ מַֽמְתַּקִּים (שיר השירים ה, טז). והתאר מַה־מָּתוֹק מִדְּבַשׁ (שופטים יד, יח), וַתְּהִי בְפִי כִּדְבַשׁ לְמָתֽוֹק (יחזקאל ג, ג), פירוש כדבש שהוא לאדם למתוק כן היתה מתוקה בפי. והתאר בשורק מְתוּקָה שְׁנַת הָֽעֹבֵד (קהלת ה, יא), וּמְתוּקִים מִדְּבַשׁ (תהלים יט, יא). ועל דרך ההשאלה וּמָתוֹק הָאוֹר (קהלת יא, ז).

ואשר הוא בן ארבע אותיות

מהמה  
חַשְׁתִּי וְלֹא הִֽתְמַהְמָהְתִּי (תהלים קיט, ס), לוּלֵא הִתְמַהְמָהְנוּ (בראשית מג, י), רְאוּ אָֽנֹכִי מִתְמַהְמֵהַּ (שמואל ב' טו, כח), הִתְמַהְמְהוּ וּתְמָהוּ (ישעיה נט, ט), וְלֹא יָֽכְלוּ לְהִתְמַהְמֵהַּ (שמות יב, לט), וְאֵהוּד נִמְלַט עַד הִתְמַהְמְהָם (שופטים ג, כו), אִם־יִתְמַהְמַהּ חַכֵּה־לוֹ (חבקוק ב, ג), ענין כלם ענין עכוב, ופירוש הִתְמַהְמְהוּ וּתְמָהוּ התמהמהו במחשבה ותמהו ויהיה בעיניכם פלא דבר זה.

נשלמה אות המ"ם

א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

אות הנו"ן 


נא     נאם     נאף     נאץ     נאק     נאר     נבב     נבא     נבח     נבט     נבל     נבע     נגב     נגד     נגה     נגח     נגל     נגן     נגע     נגף     נגר     נגשׁ     נגשֹ     נד     נדד     נדב     נדה     נדח     נדן     נדף     נדר     נהה     נהג     נהל     נהם     נהק     נהר     נוא     נוב     נוד     נוה     נוח     נוט     נום     נוס     נוע     נוף     נוץ     נור     נושׁ     נזד     נזה     נזל     נזם     נזק     נזר     נחה     נחל     נחם     נחץ     נחר     נחשׁ     נחת     נטה     נטל    נטע     נטף     נטר     נטשׁ     נין     ניק     נכד     נכה     נכח     נכל     נכס     נכר     נכת     נלה     נמל     נמר     נסס     נסג    נסה    נסח     נסך     נסע     נסק     נעל     נעם     נעץ    נער     נפח     נפך     נפל     נפץ     נפשׁ     נץ     נצב     נצה     נצח     נצל     נצר     נקק     נקב     נקד     נקה     נקט     נקם     נקף     נקר     נקשׁ     נרד     נשׁשׁ     נשֹא     נשׁא    נשׁב     נשֹג     נשׁה     נשׁך     נשׁל     נשׁם     נשׁף     נשׁק     נשֹק     נשׁר    נשֹר     נשׁת     נתב     נתח     נתך     נתן     נתס     נתץ     נתק     נתר     נתשׁ 

נא  
דַּבֶּר־נָא בְּאָזְנֵי הָעָם (שמות יא, ב), ענינו עתה, וכן כלם. ויש מפרשים אַל־נָא תְהִי כַּמֵּת (במדבר יב, יב), ענין תחינה ובקשה. ובתוספת אל"ף אָנָּא שָׂא נָא פֶּשַׁע אַחֶיךָ (בראשית נ, יז), אָנָּא י"י הוֹשִׁיעָה נָּא (תהלים קיח, כה), ויתכן כי האל"ף שרש. וכבר כתבנוהו בשרש אָן. אַל־תֹּֽאכְלוּ מִמֶּנּוּ נָא (שמות יב, ט), פירוש שאינו מבושל כל צרכו. וכן בדברי רבותינו ז"ל (מנחות עח, ע"ב. פסחים לו, ע"א) יוצאין במצה נא. מאי מצה נא? כל שפורסה ואין חוטין נמשכין ממנה.

נאם  
וַיִּנְֽאֲמוּ נְאֻֽם (ירמיה כג, לא), נְאֻֽם־פֶּשַׁע לָרָשָׁע (תהלים לו, ב), חָרְבוּ מְאֹד נְאֻם י"י (ירמיה ב, יב), וְנִשְּׁכוּ אֶתְכֶם נְאֻם י"י (שם ח, יז), ענינם ענין מאמר. ומלת נְאֻם הוא שם. ואפשר שהוא פעל סמוך, אבל וַיִּנְֽאֲמוּ נְאֻֽם הוא שם בשקל זְבוּל. ומזה מֵסִיר שָׂפָה לְנֶאֱמָנִים (איוב יב, כ), והם הצחים בלשונם ויודעים בחכמת הדבר.

נאף  
וְעֵין נֹאֵף שָׁמְרָה נֶשֶׁף (איוב כד, טו), אֲשֶׁר יִנְאַף אֶת־אֵשֶׁת אִישׁ (ויקרא כ, י). והכבד [פִּעֵל] אֲשֶׁר נִֽאֲפָה מְשֻׁבָה יִשְׂרָאֵל (ירמיה ג, ח). הָאִשָּׁה הַמְּנָאָפֶת (יחזקאל טז, לב), וַיְנַֽאֲפוּ אֶת־נְשֵׁי רֵֽעֵיהֶם (ירמיה כט, כג). והשם לַבָּלָה נִֽאוּפִים (יחזקאל כג, מג). ובהכפל למ"ד הפעל וְנַֽאֲפוּפֶיהָ מִבֵּין שָׁדֶֽיהָ (הושע ב, ד), ידוע.

נאץ  
וְתוֹכַחַת נָאַץ לִבִּֽי (משלי ה, יב), נָֽאֲצוּ כָּל־תּֽוֹכַחְתִּֽי (שם א, ל), וַֽעֲצַת עֶלְיוֹן נָאָֽצוּ (תהלים קז, יא), וַיִנְאַץ בְּזַֽעַם־אַפּוֹ (איכה ב, ו). והפעל הכבד [פִּעֵל] נִאֵץ י"י (תהלים י, ג), נִֽאֲצוּ הָֽאֲנָשִׁים הָאֵלֶּה (במדבר טז, ל), וְאֵת אִמְרַת קְדֽוֹשׁ־יִשְׂרָאֵל נִאֵֽצוּ (ישעיה ה, כד), וְנִאֲצוּנִי וְהֵפֵר אֶת־בְּרִיתִֽי (דברים לא, כ), עַד־אָנָה יְנַֽאֲצֻנִי (במדבר יד, יא), וְכָֽל־מְנַֽאֲצַי לֹא יִרְאֽוּהָ (שם יד, כג), אֶפֶס כִּֽי־נִאֵץ נִאַצְתָּ (שמואל ב' יב, יד), ונאץ הוא מקור. וההתפעל עם הפעול מזה הבנין וְתָמִיד כָּל־הַיּוֹם שְׁמִי מִנֹּאָֽץ(ישעיה נב, ה), משפטו מִתְנָאֵץ. או הוא מורכב עם שלא נזכר פעלו כאשר כתבתי בחלק הדקדוק בבנינו בשער הפעלים. והשם יוֹם־צָרָה וְתוֹכֵחָה וּנְאָצָה (ישעיה לז, ג). ומשקל אחר וַֽיַּֽעֲשׂוּ נֶאָצוֹת גְּדֹלֽוֹת (נחמיה ט, יח), בסגול הנו"ן. שָׁמַעְתִּי אֶת־כָּל־נָאָצוֹתֶיךָ (יחזקאל לה, יב), בקמץ הנו"ן והאל"ף. ענין כלם ענין מיאוס. ואשר הם מהפעל הכבד הם קרובים לענין הכעסה וכלם קרובים בענין. 

נאק  
וְנָאַק נַֽאֲקוֹת חָלָל (יחזקאל ל, כד), מֵעִיר מְתִים יִנְאָקוּ (איוב כד, יב). וַיִּשְׁמַע אֱלֹהִים אֶת־נַֽאֲקָתָם (שמות ב, כד), ענינם ענין צעקה. 

נאר  
נִאֵר מִקְדָּשׁוֹ (איכה ב, ז), בחירק. נֵאַרְתָּה בְּרִית עַבְדֶּךָ (תהלים פט, מ) בצרי, ענין הרחקה והשלכה מן הלב. ואדוני אבי ז"ל פירשם ענין השחתה, וכתב עמהם נָאוֹר אַתָּה אַדִּיר (שם עו, ה), בשקל יָכוֹל. והנפעל מזה אַתֶּם נֵֽאָרִים (מלאכי ג, ט), ולולא האל"ף היה דגוש פ"א הפעל כמו נִגָּשִׁים. וכבר כתבנוהו בשרש אָרַר.

נבב  
וְאִישׁ נָבוּב יִלָּבֵב (איוב יא, יב), נְבוּב לֻחֹת (שמות כז, ח), כתבתים בשרש בִּיב. 

נבא  
וְלֹֽא־קָם נָבִיא עוֹד בְּיִשְׂרָאֵל (דברים לד, י), יִהְיֶה נְבִיאֶֽךָ (שמות ז, א), כמו שאמר יִֽהְיֶה־לְּךָ לְפֶה (שם ד, טז), כמו שהנביא מדבר לעם בשליחות האל, כן ידבר הוא בשליחותך מה שתאמר לו, כמו שאמר וְאַתָּה תִּֽהְיֶה־לּוֹ לֵֽאלֹהִֽים (שם). וַיַּרְא אֶת־לַֽהֲקַת הַנְּבִיאִים (שמואל א' יט, כ). וָֽאֶקְרַב אֶל־הַנְּבִיאָה (ישעיה ח, ו), לפי שהיתה אשת הנביא קראה נביאה. וְגַם לְנֽוֹעַדְיָה הַנְּבִיאָה (נחמיה ו, יד), כתב רבי יונה כי הוא כמו הַנָבִיא כי אין נועדיה אשר אשה. וכתב וכבר אמרו כי הוא שמעיה בן דליה וקראו נועדיה בעבור אמרו לו נִוָּעֵד אֶל־בֵּית הָֽאֱלֹהִים (שם ו, י). וזה לא יתכן בלשון לעשות הנקבה זכר והזכר נקבה. וכבר כתבנו מקצת מן הדומים כן בחלק הדקדוק, וכתבנו דעתינו בהם שם. ונועדיה היתה אשה נביאת שקר שכרוה סנבלט וטוביה להפחיד נחמיה, וכן שֹכר נביאי שקר אחרים להפחידו כמו שאמר וליתר הנביאים אשר מיראים אותי (שם ו, יד). והנפעל ממנו יָקֵם י"י אֶת־דְּבָרֶיךָ אֲשֶׁר נִבֵּאתָ (ירמיה כח, ו). ונכתב ביו"ד מַדּוּעַ נִבֵּיתָ בְשֵֽׁם־י"י (שם כו, ט), וְנִבֵּאתִי כַּֽאֲשֶׁר צֻוֵּיתִי (יחזקאל לז, ז), עַל יַד־אָסָף הַנִּבָּא (דברי הימים א' כה, ב), וּלְעִתִּים רְחוֹקוֹת הוּא נִבָּֽא (יחזקאל יב, כז), בֶּן־אָדָם הִנָּבֵא אֶל־נְבִיאֵי יִשְׂרָאֵל הַנִּבָּאִים (שם יג, ב), בקמץ ושאר נבְּאים הנבְּאים בשוא. אֲשֶׁר שְׁלָחוֹ י"י שָׁם לְהִנָּבֵא (ירמיה יט, יד), הִנָּבֵא בֶן־אָדָם (יחזקאל לח, יד). והמקור בתוספות תי"ו אִישׁ מֵֽחֶזְיֹנוֹ בְּהִנָּֽבְאֹתוֹ (זכריה יג, ד). ובא הענין הזה בלשון נפעל לפי שענינו קיבול הנבואה מהאל ולדבר בה אל השלוח אליו יחיד או רבים. וההתפעל הֵמָּה מִֽתְנַבְּאִים (ירמיה יד, יד), וַיִּֽתְנַבְּאוּ עַד לַֽעֲלוֹת הַמִּנְחָה (מלכים א' יח, כט), הִנַּבְּאוּ בַבַּעַל (ירמיה כג, יג), משפטו הִתְנַּבְּאוּ. וכן וְהִנַּבֵּאתִי כַּֽאֲשֶׁר צִוָּנִי (יחזקאל לז, י), משפטו הִתְנַּבֵּאתִי. הַמִּתְנַבְּאוֹת מִלִּבְּהֶן (שם יג, יז), וַיִּתְנַבֵּא בְתוֹךְ־הַבַּיִת (שמואל א' יח, י), תרגומו וְאִישְׁתַּטִי בְּגוֹ בֵיתָא. ובאה מלת וְהִתְנַבִּיתָ עִמָּם (שם י, ו) על דרך בעלי הה"א. וכן וַיְכַל מֵֽהִתְנַבּוֹת (שם י, יג). 

נבח  
לֹא יֽוּכְלוּ לִנְבֹּחַ (ישעיה נז, י), צעקת הכלבים הקרא נביחה. 

נבט  
וְנִבַּט לָאָרֶץ (ישעיה ה, ל), הנו"ן שרש והוא פעל עבר מהדגוש [פִּעֵל]. ויש אומרים שהוא נפעל. וכבד אחר [הִפְעִיל] לֹֽא־הִבִּיט אָוֶן בְּיַֽעֲקֹב (במדבר כג, כא), וְהִבִּיטוּ אַֽחֲרֵי מֹשֶׁה (שמות לג, ח), וְהִבַּטְתָּ צַר מָעוֹן (שמואל א' ב, לב), הַבֶּט־נָא הַשָּׁמַיְמָה (בראשית טו, ה), אַל־תַּבִּיט אַֽחֲרֶיךָ (שם יט, יז), הַמַּבִּיט לָאָרֶץ וַתִּרְעָד (תהלים קד, לב), וְהַבִּיט אֶל־עָמָל לֹא תוּכָל (חבקוק א, יג), מֵֽהַבִּיט אֶל־הָֽאֱלֹהִֽים (שמות ג, ו). ומקור אחר בצרי הַבֵּיט יָמִין וּרְאֵה (תהלים קמב, ה). והשם הִנֵּה־כֹה מַבָּטֵנוּ (ישעיה כ, ו), מִכּוּשׁ מַבָּטָם (שם כ, ה), בפתח המ"ם. וְעֶקְרוֹן כִּֽי־הוֹבִישׁ מֶבָּטָהּ (זכריה ט, ה), המ"ם בסגול ענינם ענין ההשגחה.

נבל  
נָבֵֽל צִיץ (ישעיה מ, ז), פעל עבר בפלס יָבֵשׁ חָצִיר (שם). אָֽבְלָה נָֽבְלָה הָאָרֶץ (שם כד, ד), נָבֹל תִּבֹּל (שמות יח, יח), כִּנְבֹל עָלֶה מִגֶּפֶן (ישעיה לד, ד). וְצִיץ נֹבֵל צְבִי תִפְאַרְתּוֹ (שם כח, א), וְֽהָיְתָה צִיצַת נֹבֵל (שם כח, ד), וּכְנֹבֶלֶת מִתְּאֵנָֽה (שם לד, ד). והתאר וְהֶֽעָלֶה נָבֵל (ירמיה ח, יג). כְּאֵלָה נֹבֶלֶת עָלֶהָ (ישעיה א, ל), פירוש נקראת האלה נובלת לפי שעליה נובלים, ופירוש נובלת מצד עליה. ועל זה הדרך מְגֻלְּחֵי זָקָן (ירמיה מא, ה), שזקנם מגולח, וּקְרֻעֵי בְגָדִים (שם), שבגדיהם קרועים. וכן חָגוּר כְּלֵי מִלְחָמָֽה (שופטים יח, יא), שמתניהם חגורים בכלי מלחמה. וכן וְחֶלְקָה אֲשֶֽׁר־לֹֽא־תַמְטִיר עָלֶיהָ תִּיבָֽשׁ (עמוס ד, ז), שיבש עשבה. וכן הָעִיר הַיֹּצֵאת אֶלֶף (שם ה, ג), כי אנשי העיר הם היוצאים. וכן וַתָּבֹא הָעִיר בַּמָּצֽוֹר (מלכים ב' כד, י), וְאִם־לֹא תַשְׁלִים עִמָּךְ וְעָֽשְׂתָה עִמְּךָ מִלְחָמָה (דברים כ, יב) והדומים להם. והכבד [הִפְעִיל] וַנָּבֶל כֶּֽעָלֶה כֻּלָּנוּ (ישעיה סד, ה), בא הקמץ תמורת הדגש כמו שבא גם כן וַיָּזֶד יַֽעֲקֹב נָזִיד (בראשית כה, כט), משפטם וַיִּזֵד, וַנַּבֵּל בדגש עי"ן הפעל ועיקרם וַיְנַזֵד, וַיְנַבֵּל. או יהיה מבנין נפעל ועקרו וַיִּנָּבֵל, ובהעדר נו"ן השרש הוטלה תנועתה על נו"ן הנוספת כמשפט. כלם ענין נפילה. ומזה נקרא לאדם הפחות והנופל נבל כִּי נָבָל נְבָלָה יְדַבֵּר (ישעיה לב, ו), כְּאַחַד הַנְּבָלִים (שמואל ב' יג, יג), כְּדַבֵּר אַחַת הַנְּבָלוֹת (איוב ב, י), ענין הכל נפילה וירידה. ונאמר מן הענין הזה אִם־נָבַלְתָּ בְהִתְנַשֵּׂא (משלי ל, לב). ופירוש הפסוק אם נפלת מגדלתך היה בהתכבד והתנשא שלא תשאל מן הנבלים ומאנשים שאינם ראויים לשאלתך, כלומר הוקר נפשך אף על פי שנפלת כמו שהיית יקר קודם לכן, וחדל מִשְּׁאוֹל אנשים שאינם ראוים וּמֵעֲשֹוֹת דברים המגונים לך. וזהו שאמר וְאִם־זַמּוֹתָ יָד לְפֶֽה (שם), כלומר אפילו אם חשבת לשאול שים יד לפה שלא לשאול ושלא לעשות דבר שאינו ראוי לך לעשות. ומזה עוד לְבִלְתִּי עֲשׂוֹת עִמָּכֶם נְבָלָה (איוב מב, ח), כלומר דבר כעור ומגונה. וכן בְּנִבְלַת שִׁקּֽוּצֵיהֶם (ירמיה טז, יח), כעור גילוליהם. ומשקל אחר אֲגַלֶּה אֶת־נַבְלֻתָהּ (הושע ב, יב). והכבד [פִּעֵל] אַל־תְּנַבֵּל כִּסֵּא כְבוֹדֶךָ (ירמיה יד, כא), כלומר אל תפחיתהו ואל תורידהו. וַיְנַבֵּל צוּר יְשֻֽׁעָתֽוֹ (דברים לב, טו), הורידהו מגדלתו לפי מחשבה ולפי מעשיו. וְהִשְׁלַכְתִּי עָלַיִךְ שִׁקֻּצִים וְנִבַּלְתִּיךְ (נחום ג, ו), כלומר אשימך כעורה ומגונה, או פירושו כנבלה המושלכת. ומזה נקראת הַגְּוִיָּה המתה הנופלת נבלה וְחֵלֶב נְבֵלָה (ויקרא ז, כד), נְבֵֽלָתִי יְקוּמוּן (ישעיה כו, יט), פירוש עם נבלת יקומון מתיך. ומשקל אחר אוֹ בְנִבְלַת חַיָּה טְמֵאָה (ויקרא ה, ב), לֹֽא־תָלִין נִבְלָתוֹ עַל־הָעֵץ (דברים כא, כג). או הם משקל אחר ופעם ישתנה ופעם לא ישתנה כמו שכתבנו בחלק הדקדוק בשער השמות. וכן נאמר בלשון נפילה על הגויה המתה וַיָּסַר לִרְאוֹת אֵת מַפֶּלֶת הָאַרְיֵה (שופטים יד, ח), אם כן נְבֵלָה היא מענין נְפִילָה. נֵבֶל יִמָּלֵא יָיִן (ירמיה יג, יב), וְאֶחָד נֹשֵׂא נֵֽבֶל־יָֽיִן (שמואל א' י, ג), בשש נקודות. ויש ספרים בחמש נקודות פירוש נאד העור, כד היוצר כי כן כתוב וּשְׁבָרָהּ כְּשֵׁבֶר נֵבֶל יֽוֹצְרִים (ישעיה ל, יד), וְנִבְלֵיהֶם יְנַפֵּֽצוּ (ירמיה מח, יב), לְנִבְלֵי־חֶרֶשׂ (איכה ד, ב). נֵבֶל וְתֹף (שמואל א' י, ה), בְּנֵבֶל וְכִנּֽוֹר (תהלים קנ, ג), בְּנֵבֶל עָשׂוֹר (שם לג, ב), בחמש נקודות. אבל בִכְלִי־נֶבֶל (תהלים עא, כב), סגול. והמסורת עליו לית סגול וחד וְהָיָה כִנּוֹר וָנֶבֶל (ישעיה ה, יב), עֲלֵֽי־עָשׂוֹר וַֽעֲלֵי־נָבֶל (תהלים צב, ד), וּבְכִנֹּרוֹת וּבִנְבָלִים (שמואל ב' ו, ה), הוא כלי מכלי הזמר. מִכְּלֵי הָֽאַגָּנוֹת וְעַד כָּל־כְּלֵי הַנְּבָלִֽים (ישעיה כב, כד), תרגם יונתן מִכַּהֲנְיָא לָבְשֵׁי אֵפוֹדָא וְעַד בְּנֵי לֵוִי אָחֲדֵי נִבְלַיָא. וְנִבְלֵי שָׁמַיִם מִי יַשְׁכִּֽיב (איוב לח, לו), פירוש גשמי שמים. וכן וַיְהִי הַמַּבּוּל (בראשית ז, יז), כי משפטו מַנְבּוּל. 

נבע  
נַחַל נֹבֵעַ (משלי יח, ד). והשם מבוע וְצִמָּאוֹן לְמַבּוּעֵי מָיִם (ישעיה לה, ז), וְעַל־מַבּוּעֵי מַיִם יְנַֽהֲלֵֽם (שם מט, י), נביעת המים היא יציאתם מהמקור. וְתִשָּׁבֶר כַּד עַל־הַמַּבּוּעַ (קהלת יב, ו), הכד הוא המרה, והמבוע הוא הכבד שהמרה סמוכה עליו לפיכך אמר וְתִשָּׁבֶר כַּד עַל־הַמַּבּוּעַ, והכבד הוא מקור הדם לפיכך קראו מַבּוּעַ. וכן נקרא הדבור בלשון הזה לפי שהוא יוצא מהפה כמים מהמקור. יוֹם לְיוֹם יַבִּיעַ אֹמֶר (תהלים יט, נ), הִנֵּה יַבִּיעוּן בְּפִיהֶם (שם נט, ח), אַבִּיעָה חִידוֹת (שם עח, ב), תַּבַּעְנָה שְׂפָתַי תְּהִלָּה (שם קיט, קעא). וכן יַבְאִישׁ יַבִּיעַ שֶׁמֶן רוֹקֵחַ (קהלת י, א), אומר כי הזבוב יבאיש שמן רוקח ולא יפסוק הבאוש כי בכל עת יביע הזבוב הבאוש ויוציאו. ורבי יונה פירשו בענין הדבור כלומר מרוב באושו כאילו ידבר ויכריז על באשו בחוץ ובא על דרך וְשֶׁמֶן יְמִינוֹ יִקְרָֽא (משלי כז, טז). והרב רבי יצחק אבן גיאת פירשו מענין אבעבועות ומשרשו, כי כתב כי הוא מבנין הכבד מפעלי הכפל, כי כאשר יבאיש השמן יעשה אבעבועות. 

נגב  
מֶֽלֶךְ־הַנֶּגֶב (דניאל יא, ה), בשש נקודות. צָפֹנָה וָנֶגְבָּה (בראשית יג, יד), הוא דרום. כִּי אֶרֶץ הַנֶּגֶב נְתַתָּנִי (הושע טו, יט), פירוש ארץ חרבה וחררה. וכן כַּֽאֲפִיקִים בַּנֶּֽגֶב (תהלים קכו, ד), כְּסוּפוֹת בַּנֶּגֶב (ישעיה כא, א), מַשָּׂא בַּֽהֲמוֹת נֶגֶב (שם ל, ו). ותרגום חָֽרְבוּ פְּנֵי הָֽאֲדָמָֽה (בראשית ח, יג) נְגוּבוּ אַפֵּי אַרְעָא. וכן בדברי רבותינו ז"ל (טהרות פרק י, משנה ח) מנגבן והן טהורין. וזולת זה נשתמשו בלשון הזה הרבה. וְדָוִד קָם מֵאֵצֶל הַנֶּגֶב (שמואל א' כ, מא), עַל־נֶגֶב יְהוּדָה וְעַל־נֶגֶב הַיְּרַחְמְאֵלִי וְאֶל־נֶגֶב הַקֵּינִֽי (שם כז, י), אֶל־נֶגֶב וְאֶל־צִקְלַג (שם ל, א), יתכן בכלם שפירושם המדבר ומקום החרב והיבש או פירושם דרום. וכן עָרֵי הַנֶּגֶב סֻגְּרוּ (ירמיה יג, יט). או יהיה פירוש אלה ארץ מישור, כי גם המדבר הוא מישור, והדרום עצמו נקרא על כן נֶגֶב לפי שיש בפאת דרום חרב הרבה ואין בה ישוב כמו בשאר הפאות מפני החמימות.

נגד  
מִי הִגִּיד לְךָ (בראשית ג, יא). אֶת־מִי הִגַּדְתָּ מִלִּין (איוב כו, ד), כמו אל מי. הִגַּדְתִּי הַיּוֹם לַֽי"י אֱלֹהֶיךָ (דברים כו, ג), כלומר אספר ואקרא הדברים לפניו ואתן לפניו הוראה כי באתי אל המקום אשר הבטיח את אבותינו לתת לנו, וּבַעַל הכְּנָפַיִם [כְּנָפַיִם] יַגִּיד דָּבָֽר (קהלת י, כ), בצרי וביו"ד המשך. וכן וְתַגֵּיד לִבְנֵי יִשְׂרָאֵֽל (שמות יט, ג), הַגֵּיד נַגִּיד לַמֶּלֶךְ (ירמיה לו, טז). מַגֶּדֶת מֽוֹלַדְתָּהּ (אסתר ב, כ), וְאַתֶּם הֲלוֹא תַגִּידוּ (ישעיה מח, ו). הַגִּידוּ וְנַגִּידֶנּוּ (ירמיה כ, י), פירוש הגידו עליו דבר שקר ונגידנו למלך.  כמו שאמר לְכוּ וְנַכֵּהוּ בַלָּשׁוֹן (שם יח, יח). ושלא נזכר פועלו [הָפְעַל] וְהֻֽגַּד־לְךָ (דברים יז, ד), הֻגֵּד הֻגַּד לִי (רות ב, יא), הֻגַּד מקור ענין כלם ענין ספור, אלא שענין ההגדה יבא גם על החדשות ולא כן ענין סיפור אלא על הדבר שנעשה או נאמר. נֶגֶד י"י מְשִׁיחֽוֹ (שמואל א' טז, ו), בשש נקדות. כְאַיִן נֶגְדֶּךָ (תהלים לט, ו), אֶֽעֱשֶׂה־לּוֹ עֵזֶר כְּנֶגְדּֽוֹ (בראשית ב, יח), כלומר שתהיה לפניו ולעומתו תמיד לשרתו. והכ"ף ככ"ף כהיום. כִּי הִכְעִיסוּ לְנֶגֶד הַבּוֹנִֽים (נחמיה ג, לז), הלמ"ד כלמ"ד לעומת. ולמ"ד לנוכח יאמר עם הלמ"ד ובלתי הלמ"ד. ובתוספת ה"א נֶגְדָה־נָּא לְכָל־עַמּֽוֹ (תהלים קטז, יח), או תהיה הה"א במקום למ"ד השימוש כלם ענינם לעומת ונכח. וכאשר המלה הזאת עם מ"ם ענינה מרחוק כמו וַתֵּשֶׁב לָהּ מִנֶּגֶד (בראשית כ, טז), מִנֶּגֶד נִגְעִי יַֽעֲמֹדוּ (תהלים לח, יב), כלומר רחוק לעומתי ונכחי ולא יקרבו אלי לפקדני. וְאַתָּה תִּתְיַצֵּב מִנֶּֽגֶד (שמואל ב' יח, יג). ומה שאמר וַיַּֽעַמְדוּ מִנֶּגֶד מֵֽרָחוֹק (מלכים ב' ב, ז), להורות על המרחק יותר או תוספת ביאור. ומן הענין הזה נקרא ראש העם נגיד. וְאַתָּה תִּֽהְיֶה לְנָגִיד (שמואל ב' ה, ב), מפני שהעם שמים פניהם תמיד ופונים אליו בכל עניניהם. נָגִיד חֲסַר תְּבוּנוֹת וְרַב מַֽעֲשַׁקּוֹת (משלי כח, טז), מסוף הפסוק למדנו פירוש תחלתו כי הוא חסר מלת יָמוּת וסמך הכתוב על המבין, כי מצאנו במקומות רבים במקרא חסר ענין מהפסוק לפי שהוא מובן ממנו, וכן הוא משפט הפסוק נָגִיד חֲסַר תְּבוּנוֹת וְרַב מַֽעֲשַׁקּוֹת ימות בקוצר ימים ושונא בצע יאריך ימים. ואדוני אבי ז"ל פירשו מלשון תרגום בשני ענינים מִֽשְׁכוּ (שמות יב, כא) תרגומו נְגִידוּ, כלומר יִמָּשֵׁך מן העולם מי שהוא רב מעשקות אך שונא בצע יאריך ימים. ויותר טוב מזה מלשון וַיִּגְוַע (בראשית מט, לג) וְאִיתְנְגִיד כלומר ימות קודם זמנו. וכן נקראו מזה הדברים הטובים והחכמות נְגִדִים מפני שהכל פונים אליהם מפני חשיבותם שִׁמְעוּ כִּֽי־נְגִידִים אֲדַבֵּר (משלי ח, ו).

נגה  
וְעַל־דְּרָכֶיךָ נָגַהּ אֽוֹר (איוב כב, כח), וְלֹֽא־יִגַּהּ שְׁבִיב אִשּֽׁוֹ (שם יח, ה). והשם וְנֹגַהּ כָּאוֹר תִּֽהְיֶה (חבקוק ג, ג), וְנֹגַֽהּ לוֹ סָבִיב (יחזקאל א, ד). ומשקל אחר לִנְגֹהוֹת בַּֽאֲפֵלוֹת נְהַלֵּֽךְ (ישעיה נט, ט), בפלס בְּאֶרֶץ נְכֹחוֹת יְעַוֵּל (שם כו, י). והכבד [הִפְעִיל] יַגִּיהַּ חָשְׁכִּֽי (שמואל ב' כב, כט), וְיָרֵחַ לֹֽא־יַגִּיהַ אוֹרֽוֹ (ישעיה יג, י), ענינם ענין זהר.

נגח  
וְכִֽי־יִגַּח שׁוֹר אֶת־אִישׁ (שמות כא, כח). והכבד [פִּעֵל] וּבְקַרְנֵיכֶם תְּנַגְּחוּ כָּל־הַנַּחְלוֹת (יחזקאל לד, כא), בָּהֶם עַמִּים יְנַגַּח (דברים לג, יז), בְּךָ צָרֵינוּ נְנַגֵּחַ (תהלים מד, ו), מְנַגֵּחַ יָמָּה וְצָפוֹנָה וָנֶגְבָּה (דניאל ח, ד). והתאר וְאִם שׁוֹר נַגָּח הוּא (שמות כא, כט). וההתפעל וּבְעֵת קֵץ יִתְנַגַּח עִמּוֹ מֶלֶךְ הַנֶּגֶב (דניאל יא, מ), ענינם ענין ההדיפה והמכה בקרן.

נגל  
שִׁלְחוּ מַגָּל (יואיל ד, יג), משפטו מַנְגָּל והדגש לחסרון הנו"ן. וכן יקרא בערבי מִנְגַ"ל בנו"ן. וכבר כתבנוהו באות המ"ם.

נגן  
קִדְּמוּ שָׁרִים אַחַר נֹגְנִים (תהלים סח, כו), השרים הם בפה והנוגנים הם ביד בכלי, פירוש קדמו שרים ואחריהם נוגנים. והכבד [פִּעֵל] וְנִגֵּן בְּיָדוֹ וְטוֹב לָֽךְ (שמואל א' טז, טז), וְהָיָה כְּנַגֵּן הַֽמְנַגֵּן (מלכים ב' ג, טו), מְנַגֵּן בַּכִּנּוֹר (שמואל א' טז, טו). והשם נגינה, לַֽמְנַצֵּחַ עַל־נְגִינַת לְדָוִֽד (תהלים סא, א), התי"ו מקום ה"א. וכבר כתבנו הדומים לו בחלק הדקדוק. והקבוץ וּנְגִֽינוֹתַי נְנַגֵּן (ישעיה לח, כ). ומשקל אחר אֲנִי מַנְגִּינָתָֽם (איכה ד, סג). ענין הניגון ידוע, והוא באחד מכלי הזמר.

נגע  
הַחַיִל אֲשֶׁר־נָגַע אֱלֹהִים בְּלִבָּֽם (שמואל א' י, כו), עַד־יַעְזֵר נָגָעוּ (ישעיה טז, ח). כַּֽאֲשֶׁר לֹא נְגַֽעֲנוּךָ (בראשית כו, כט), פירוש להרע. וכן לְבִלְתִּי נָגְעֵךְ (רות ב, ט), הַנֹּגֵעַ בָּאִישׁ הַזֶּה (בראשית כו, יא), להרע לו. לֹֽא־תִגַּע בּוֹ יָד (שמות יט, יג), מֵֽאֲנָה לִנְגּוֹעַ נַפְשִׁי (איוב ו, ז). עַל־כֵּן לֹֽא־נְתַתִּיךָ לִנְגֹּעַ אֵלֶֽיהָ (בראשית כ, ו), וְלֹֽא־יֹסִיף עוֹד לָגַעַת בָּֽךְ (שמואל ב' יד, י) הֲלוֹא כְּגַעַת בָּהּ (יחזקאל יז, י), גַּע בֶּהָרִים וְֽיֶעֱשָֽׁנוּ (תהלים קמד, ה) והפעל הכבד שאינו יוצא [הִפְעִיל] עַד לַשָּׁמַיִם הִגִּֽיעַ (דברי הימים ב' כח, ט), מַגִּיעַ הַשָּׁמָיְמָה (בראשית כח, יב), עֵת הַזָּמִיר הִגִּיעַ (שיר השירים ב, יב). אף על פי כי לדקות העיון כל הפעיל הוא יוצא. ואשר הוא יוצא וְהִגַּעְתִּיהוּ אֶל־הָאָרֶץ וְנִגְלָה יְסֹדוֹ (יחזקאל יג, יד), וְהִגַּעְתֶּם אֶל־הַמַּשְׁקוֹף (שמות יב, כב), וַתַּגַּע לְרַגְלָיו (שם ד, כה). וַיַּגַּע עַל־פִּי (ישעיה ו, ז), המלאך הגיע הרצפה על פי. וַיִּשְׁלַח י"י אֶת־יָדוֹ וַיַּגַּע עַל־פִּי (ירמיה א, ט), פירוש הגיע ידו על פי. וְאִם־לֹא תַגִּיעַ יָדוֹ (ויקרא ה, ז), כלומר שלא הגיע ידו לממון שיקנה בו שה. ופירשהו רבותינו ז"ל (ספרא פרשת ויקרא פרק יח, דף יד) אין לו ללוות ולא לעסוק באומנותו, ואפילו היה לו השה או דמיו ולא היה לו הוצאת הדרך מביא קרבן עני שנאמר דֵּי שֶֹה (שם), ענינם ההשגה וההקרבה. וענין אחר נָגוּעַ מֻכֵּה (ישעיה נג, ד), וָאֱהִי נָגוּעַ כָּל־הַיּוֹם (תהלים עג, יד). והשם נֶגַע צָרַעַת (ויקרא יג, ג), אִישׁ נֶגַע לְבָבוֹ (מלכים א' ח, לח), בסגול הנו"ן. נְגָעִים גְּדֹלִים (בראשית יב, יז). והפעל הכבד [פִּעֵל] כִּי נִגְּעוֹ י"י (דברי הימים ב' כו, כ), וַיְנַגַּע י"י אֶת־פַּרְעֹה (בראשית יב, יז). ושלא נזכר פעלו ממנו [פֻּעַל] וְעִם־אָדָם לֹא יְנֻגָּֽעוּ (תהלים עג, ה). והנפעל מזה הענין וַיִּנָּֽגְעוּ יְהוֹשֻׁעַ וְכָל־יִשְׂרָאֵל (יהושע ח, טו), כלומר הראו עצמם שהיו כנגועים ומוכים, כי היו נסים לפניהם כדי להתיקם מן העיר. ויתכן לפרשו שהיו כן נגועים, כי אחר שהיו נסים לא יתכן שלא היו נגועים, שהרי לא היו משיבים מלחמה לרודפים אחריהם, ואילו היו פירושו שהראו עצמם נגועים מבלתי שהיו נגועים היה אומר בלשון התפעל ויתנגעו כי כן המשפט.

נגף  
וְנָגְפוּ אִשָּׁה הָרָה (שמות כא, כב), וְכִֽי־יִגֹּף שׁוֹר־אִישׁ (שם כא, לה), כִּי אִם־י"י יִגָּפֶנּוּ (שמואל א' כו, י), נָגֹף וְרָפוֹא (ישעיה יט, כב). וַיִּגֹּף י"י אֶת־הַיֶּלֶד אֲשֶׁר יָֽלְדָה אֵֽשֶׁת־אֽוּרִיָּה לְדָוִד וַיֵּֽאָנַֽשׁ (שמואל ב' יב, טו), פירוש נגפו בחולי קשה. לִנְגֹּף אֶת־מִצְרַיִם (שמות יב, כג), כלם פעלים יוצאים. והעומד פֶּן־תִּגֹּף בָּאֶבן רַגְלֶֽךָ (תהלים צא, יב), וְרַגְלְךָ לֹא תִגּֽוֹף (משלי ג, כג). והנפעל כִּי נִגַּף לִפְנֵי יִשְׂרָאֵל (שמואל ב' י, טו), פתח והוא נפעל עבר. אַךְ נִגּוֹף נִגָּף הוּא (שופטים כ, לט), יִתֶּנְךָ י"י נִגָּף (דברים כח, כה), קמוצים והם בינונים - בְּֽהִנָּגֵף עַמְּךָ יִשְׂרָאֵל (מלכים א' ח, לג). וההתפעל וּבְטֶרֶם יִתְנַגְּפוּ רַגְלֵיכֶם עַל־הָרֵי נָשֶׁף (ירמיה יג, טז). והשם וְלֹא־יִֽהְיֶה בָכֶם נֶגֶף (שמות יב, יג), בשש נקודות. ומשקל אחר אַֽחֲרֵי הַמַּגֵּפָה (במדבר כה, יט), אֶת־כָּל־מַגֵּֽפֹתַי (שמות ט, יד), כולם ענין הדחיפה והמכה, יש בהם במיתה ויש מהם בלא מיתה.

נגר  
עֵינִי נִגְּרָה וְלֹא תִדְמֶה (איכה ג, מט), יָדִי לַיְלָה נִגְּרָה (תהלים עז, ג), מבנין נפעל. וכן נִגָּרוֹת בְּיוֹם אַפּֽוֹ (איוב כ, כח), וְכַמַּיִם הַנִּגָּרִים אַרְצָה (שמואל ב' יד, יד). ויש מפרשים מזה פָּרַץ נַחַל מֵֽעִם־גָּר (איוב כח, ד). והכבד [הִפְעִיל] וְהִגַּרְתִּי לַגַּי אֲבָנֶיהָ (מיכה א, ו), וַיַּגֵּר מִזֶּה (תהלים עה, ט), יַגִּירֻהוּ עַל־יְדֵי־חָרֶב (שם סג, יא), וַתַּגֵּר אֶת־בְּנֵֽי־יִשְׂרָאֵל עַל־יְדֵי־חָרֶב (יחזקאל לה, ה), כְּמַיִם מֻגָּרִים בְּמוֹרָֽד (מיכה א, ד), ענין ההתכה וההגדה. ומה שנפל מזה הלשון בדמע כמו עיני נִגְּרָה, ובדם כמו וַתַּגֵּר אֶת־בְּנֵֽי־יִשְׂרָאֵל עַל־יְדֵי־חָרֶב, ובמים כמו מים מֻגָּרִים במורד, וְכַמַּיִם הַנִּגָּרִים אַרְצָה, וביין כמו וַיַּגֵּר מִזֶּה, הוא ענין ההתכה כמשמעו. וכן יָדִי לַיְלָה נִגְּרָה, רצונו לומר מכתי נגרה על דרך וַיִּתְּכוּ כַמַּיִם שַֽׁאֲגֹתָֽי (איוב ג, כד). ומה שאמר באבניכם ובכמוהם הוא בענין הגרת הדבר וגלגולו מגבוה לעמוק.

נגשׁ  
וַיִּגַּשׁ אֵלָיו יְהוּדָה (בראשית מד, יח), וַתִּגַּשְׁןָ הַשְּׁפָחוֹת (שם לג, ו), גֶּשׁ־הָלְאָה (שם יט, ט), ובפתח גַּשׁ פְּגַע־בּוֹ (שמואל ב' א, טו). גְּשָׁה־לִּי וְאֵשֵֽׁבָה (ישעיה מט, כ), גש שמה בעבורי שאשב בריוח כי צר לי המקום. וכן גֶּשׁ הלאה כי אף על פי שהוא רחוק ממקום המדבר הוא קרוב אל המקום האחר. גְּשׁוּ־נָא אֵלַי וַיִּגָּשׁוּ (בראשית מה, ד), גּשִֽׁי הֲלֹם (רות ב, יד), לָגֶשֶׁת אֵלַי (ירמיה ל, כא), עַד־גִּשְׁתּוֹ עַד־אָחִֽיו (בראשית לג, ג), אַל־תִּגַּשׁ־בִּי כִּי קְדַשְׁתִּיךָ (ישעיה סח, ה). והנפעל יַעַן כִּי נִגַּשׁ הָעָם הַזֶּה (שם כט, יג). כן כתבו רבי יונה. וכן במקצת הספרים. והמסורת לית בספרא. ועוד מסורה אחרת נִגַּשֹ וְנִגַּשֹ ד' וסימנם 
(1)וְאִישׁ יִשְׂרָאֵל [רָאוּ כִּי צַר־לוֹ כִּי נִגַּשׂ (שמואל א' יג, ו)], 
(2)וחברו [וְאִֽישׁ־יִשְׂרָאֵל נִגַּשׂ (שמואל א' יד, כד)], 
(3)יִרְֽהֲבוּ [וְנִגַּשׂ הָעָם אִישׁ בְּאִישׁ וְאִישׁ בְּרֵעֵהוּ יִרְֽהֲבוּ (ישעיה ג, ה)], 
(4)נַֽעֲנֶה [נִגַּשׂ וְהוּא נַֽעֲנֶה (ישעיה נג, ז)]. אם כן לפי המסורת יַעַן כִּי נִגַּשׁ בשׁי"ן כי אלה הארבעה לבד הם בשֹי"ן. ובמקצת הספרים ימצא יַעַן כִּי נִגַּשׁ בשֹי"ן. ודעת המתרגם כן שתרגם חֲלַף דְאִיתְרַבְרַב עַמָא הָדֵין. 
וְנִגַּשׁ מֹשֶׁה לְבַדּוֹ (שמות כד, ב), וְאַֽחֲרֵי־כֵן נִגְּשׁוּ כָּל־בְּנֵי יִשְׂרָאֵל (שם לד, לב), וְנִגְּשָׁה יְבִמְתּוֹ (דברים כה, ט), וְגַם הַכֹּֽהֲנִים הַנִּגָּשִׁים אֶל־י"י (שמות יט, כב). וההתפעל הִתְנַגְּשׁוּ יַחְדָּו פְּלִיטֵי הַגּוֹיִם (ישעיה מה, כ), והכבד [הִפְעִיל] וְהִגִּישׁוֹ אֲדֹנָיו (שמות כא, ו), וַיַּגֶּשׁ־לוֹ וַיֹּאכַל (בראשית כז, כה). ורבי יונה כתב לֹֽא־תַגִּישׁ וְתַקְדִּים בַּֽעֲדֵינוּ הָֽרָעָֽה (עמוס ט, י), פעל עומד ויתכן לפרשו יוצא כחבריו רצונו לומר תגישׁ האויבים ותקדימם בעדינו. ושלא נזכר פעלו [הָפְעַל] לֹֽא־לִנְחֻשְׁתַּיִם הֻגָּשׁוּ (שמואל ב' ג, לד).

נגשֹ  
נָגַשׂ אֶת־הַכֶּסֶף וְאֶת־הַזָּהָב (מלכים ב' כג, לה), לֹֽא־יִגֹּשׂ אֶת־רֵעֵהוּ וְאֶת־אָחִיו (דברים טו, ב), וְכָל־עַצְּבֵיכֶם תִּנְגֹּֽשׂוּ (ישעיה נח, ג), אֵיךְ שָׁבַת נֹגֵשׂ (שם יד, ד) וְהַנֹּֽגְשִׂים אָצִים (שמות ה, יג). והנפעל וְנִגַּשׂ הָעָם אִישׁ בְּאִישׁ וְאִישׁ בְּרֵעֵהוּ (ישעיה ג, ה), וְאִישׁ יִשְׂרָאֵל רָאוּ כִּי צַר־לוֹ כִּי נִגַּשׂ הָעָם (שמואל א' יג, ו), נִגַּשׂ וְהוּא נַֽעֲנֶה (ישעיה נג, ז), יַעַן כִּי נִגַּשׁ הָעָם (שם כט, יג), כלם ענין לחץ.

נד  
קָמוּ נֵד־אֶחָד (יהושע ג, טז), נִצְּבוּ כְמוֹ־נֵד (שמות טו, ח), ענינם ענין קבוץ ביחד כענין גדיש ואפשר שהמלה מנחי העי"ן. 

נדד  
כִּֽי־נָדְדוּ מִמֶּנִּי (הושע ז, יג), נָדְדָה שְׁנַת הַמֶּלֶךְ (אסתר ו, א), וַתִּדַּד שְׁנָתִי מֵֽעֵינָֽי (בראשית לא, מ), יִדּוֹד מִמֵּךְ (נחום ג, ז), מַלְכֵי צְבָאוֹת יִדֹּדוּן יִדֹּדוּן (תהלים סח, יג), וְלֹא הָיָה נֹדֵד כָּנָף (ישעיה י, יד) וגם הוא פועל עומד. ופירוש אין נודד מצד כנפו כמו כְּאֵלָה נֹבֶלֶת עָלֶהָ (שם א, ל), שפירש מצד עליה. או נופלת מלת נודד על כנף כלומר אין כנף נודד. ורבי אברהם אבן עזרא ז"ל פירשו פעל יוצא. והשם אַרְחִיק נְדֹד (תהלים נה, ח), בחולם. וְשָׂבַעְתִּי נְדֻדִים עֲדֵי־נָֽשֶׁף (איוב ז, ד), ו"ו בשורק. ומשקל אחר וּמִדַּד־עָרֶב (שם), משפטו בתשלומו מִנְדַּד בפלס מִשְׁקָל. והפעל הכבד [הִפְעִיל] וּמִתֵּבֵל יְנִדֻּֽהוּ (שם יח, יח). ושלא נזכר פעלו ממנו [הָפְעַל] וְיֻדַּד כְּחֶזְיוֹן לָֽיְלָה (שם כ, ח). ורבי יהודה הביאו בסדר פעל הקל. ודומה כי ספרו שלמד בו השיגהו שמצא וַיִּדַּד היו"ד בחירק, ואם היה כן היה מהקל, אבל אחר שמצאנו בכל הספרים היו"ד בקבוץ שפתים הוא משלא נזכר פעלו בלי ספק. וכבד אחר [פֻּעַל] שֶׁמֶשׁ זָֽרְחָה וְנוֹדַד (נחום ג, יז).  וכן כתבו רבי יונה לפי שהוא פתוח ואילו היה מנחי העי"ן היה בצרי כמו כאשר כּוֹנֵן. ואדוני אבי ז"ל כתבו פעל שלא נזכר פעלו מנחי העי"ן כמו בְּאֵֽין־תְּהֹמוֹת חוֹלָלְתִּי (משלי ח, כד), עַמּוּדֵי שָׁמַיִם יְרוֹפָפוּ (איוב כו, יא), בְּיוֹם הִבָּרַֽאֲךָ כּוֹנָֽנוּ (יחזקאל כח, יג). ויפה כתב לפי שהוא פעל עומד, וכולם ענין התנועה וההרחקה. ומזה השרש והענין כִּימֵי נִדַּת דְּוֹתָהּ (ויקרא יב, ב), בְּנִדַּת עַמֵּי הָֽאֲרָצוֹת (עזרא ט, יא), וְהַדָּוָה בְּנִדָּתָהּ (ויקרא טו, לג), כִּי מֵי נִדָּה לֹֽא־זֹרַק עָלָיו (במדבר יט, יג), וְהוֹצִיאוּ אֶת־הַנִּדָּה מִן־הַקֹּֽדֶשׁ (דברי הימים ב' כט, ה), כלומר הטומאה. וּזְהָבָם לְנִדָּה יִֽהְיֶה (יחזקאל ז, יט), כֵּן נְתַתִּיו לָהֶם לְנִדָּֽה (שם ז, כ), שירחקו ממנו וילכו בגלות. והתאר נִדָּה הִוא (ויקרא כ, כא), אֶרֶץ נִדָּה (עזרא ט, יא), ענין הכל הריחוק. ונקראו מֵי נִדָּה לפי שהיו המים לצורך הרחוק, והוא הטמא.

נדב  
אֲשֶׁר נָדַב לִבָּם אֹתָם (שמות לה, כט), אֲשֶׁר נָֽדְבָה רוּחוֹ אֹתוֹ (שם לה, כא), אֲשֶׁר יִדְּבֶנּוּ לִבּוֹ (שם כה, ב). והתאר וְנָדִיב נְדִיבוֹת יָעָץ (ישעיה לב, ח), כֹּל נְדִיב לֵב (שמות לה, כב), לְהוֹשִׁיבִי עִם־נְדִיבִים (תהלים קיג, ח), וְרוּחַ נְדִיבָה תִסְמְכֵֽנִי (שם נא, יד). תִּרְדֹּף כָּרוּחַ נְדִֽבָתִי (איוב ל, טו), יתכן לפרשו על הנפש כמו שנאמר במקום אחר וְרוּחַ נְדִיבָה תִסְמְכֵֽנִי כי הנפש בעלת הנדיבות. או אמר כן על מעלה יתירה הראויה לבא כמו שאמר וּכְעָב עָֽבְרָה יְשֻֽׁעָתִֽי (שם) נְדִיבוֹת יָעָץ וְהוּא עַל־נְדִיבוֹת יָקֽוּם (ישעיה לב, ח), פירוש מעלות נדיבות ובעבורם יקום. והשם נְדָבָה לַֽי"י (שמות לה, כט) גֶּשֶׁם נְדָבוֹת (תהלים סח, י), נִדְבוֹת פִּי רְצֵה (שם קיט, קח). וההתפעל אֲנִי בְּיֹשֶׁר לְבָבִי הִתְנַדַּבְתִּי (דברי הימים א' כט, יז), הַמִּֽתְנַדְּבִים בָּעָם (שופטים ה, ט). לְבַד עַל־כָּל־הִתְנַדֵּֽב (עזרא א, ו), נכפלו בו מלות השמוש שלא לצורך, כי היה מספיק באמרו לְבַד או עַל, אבל הוא תוספת ביאור. וכן משפט לשון הקדש בהרבה מקומות כמו הֲמִבְּלִי אֵין־קְבָרִים (שמות יד, יא), וזולת זה הרבה. וענין הנדיבות ידוע. והוא מי שנפשו רחבה לתת משלו במקום ראוי וכפי הראוי לו.

נדה  
הַֽמְנַדִּים לְיוֹם רָע (עמוס ו, ג), אֲחֵיכֶם שֹֽׂנְאֵיכֶם מְנַדֵּיכֶם (ישעיה סו, ה), ענינם ענין ריחוק. ואפשר שיהיה מזה השרש נִדָּה הִוא (ויקרא כ, כא). והדגש לחסרון נו"ן השרש ועקרו נִנְדָה בפלס נִגְלָה. וענין אחר לְכָל־זֹנוֹת יִתְּנוּ־נֵדֶה (יחזקאל טז, לג), בשש נקודות. ובנו"ן תמורת הה"א או ה"א נוספת וְאַתְּ נָתַתְּ אֶת־נְדָנַיִךְ (שם), והוא מתן הזונה.

נדח  
לְבִלְתִּי יִדַּח מִמֶּנּוּ נִדָּֽח (שמואל ב' יד, יד), לִנְדֹּחַ עָלָיו גַּרְזֶן (דברים כ, יט), אפשר שיהיה לנדוח פועל יוצא. או יהיה עומד והוא נופל על הגרון. והנפעל מִמֶּנּוּ נִדָּֽח (שמואל ב' יד, יד), וְתֻֽשִׁיָּה נִדְּחָה מִמֶּֽנִּי (איוב ו, יג), וְנִדְּחָה יָדוֹ בַגַּרְזֶן (דברים יט, ה), לְבִלְתִּי הָשִׁיב הַמֶּלֶךְ אֶֽת־נִדְּחֽוֹ (שמואל ב' יד, יג), אִם־יִֽהְיֶה נִֽדַּֽחֲךָ (דברים ל, ד), אוֹ אֶת־שֵׂיוֹ נִדָּחִים (שם כב, א), נִדְּחֵי עֵולָֽם [עֵילָֽם] (ירמיה מט, לו). ובא ברפיון עי"ן הפעל נִדְחֵי יִשְׂרָאֵל יְכַנֵּֽס (תהלים קמז, ב). ואפשר שיהיה תאר על משקל שִׂמְחֵי־לֵֽב (ישעיה כד, ז), יִשְׁרֵי־לֵֽב (תהלים לב, יא). ואפשר גם כן להיותו נפעל משרש דָּחָה ושם כתבנוהו. והפעול מהדגוש [פִּעֵל] וַֽאֲפֵלָה מְנֻדָּֽח (ישעיה ח, כב), פירוש ואל אפלה מנדח. וכבד אחר [הִפְעִיל] וְהִדִּיחַ עָלֵינוּ אֶת־הָרָעָה (שמואל ב' טו, יד), וְהָיָה כִּצְבִי מֻדָּח (ישעיה יג, יד), לְמַעַן הַדִּיחִי אֶתְכֶם (ירמיה כז, טו), לְהַֽדִּֽיחֲךָ מִן־הַדֶּרֶךְ (דברים יג, ו), וַיַּדִּיחוּ אֶת־יֽשְׁבֵי עִירָם (שם יג, יד). והשם מַדּוּחַ. והקבוץ מַשְׂאוֹת שָׁוְא וּמַדּוּחִֽים (איכה ב, יד). 

נדן  
וַיָּשֶׁב חַרְבּוֹ אֶל־נְדָנָֽהּ (דברי הימים א' כא, כז), פירוש אל נרתיקה, והוא התער שהחרב נתון בתוכו. וכן בלשון ארמית אֶתְכְּרִיַּת רוּחִי אֲנָה דָֽנִיֵּאל בְּגוֹא נִדְנֶה (דניאל ז, טו). ויש מי שפירש מזה הענין לֹֽא־יָדוֹן רוּחִי בָֽאָדָם (בראשית ו, ג), שהגוף לרוח כנדן. ויהיה מזה השרש גם כן והנח תמורת הדגש והיה ראוי להיות יִדּוֹן בפלס יִגּוֹשׁ כמו וַיָּזֶד יַֽעֲקֹב נָזִיד (שם כה, כט), שבא בו גם כן הנח תמורת הדגש. וְאַתְּ נָתַתְּ אֶת־נְדָנַיִךְ (יחזקאל טז, לג), פירשתי בשרש נָדָה.

נדף  
אֲֽשֶׁר־תִּדְּפֶנּוּ רֽוּחַ (תהלים א, ד), אֵל יִדְּפֶנּוּ לֹא־אִֽישׁ (איוב לב, יג), כְּהִנְדֹּף עָשָׁן תִּנְדֹּף (תהלים סח, ג). והנפעל הֶעָלֶה נִדָּף תַּֽעֲרוֹץ (איוב יג, כה), כְּקַשׁ נִדָּף קַשְׁתּֽוֹ (ישעיה מא, ב). ומלת כְּהִנְדֹּף עָשָׁן יש אומרים שהוא מקור מבנין נפעל והראוי כְּהִנָּדֵף. ויש אומרים שהוא מקור מבנין הפעיל. ואני כתבתיו בשער הפעלים שֵׁם הפעל מבנין הפעיל. וכן כְּהִתּוּךְ כֶּסֶף (יחזקאל כב, כב). והענין הזה כענין דחיפה.

נדר  
כִּֽי־נֵדֶר נָדַר עַבְדְּךָ (שמואל ב' טו, ח), אִישׁ כִּֽי־יִדֹּר נֶדֶר (במדבר ל, ג), וַיִּדַּר יַֽעֲקֹב נֶדֶר לֵאמֹר (בראשית כח, כ), וַיִּדְּרוּ נְדָרִֽים (יונה א, טז), וְכִי תֶחְדַּל לִנְדֹּר (דברים כג, כג). ונדר, חמשה מהם בחמש נקודות והשאר בשש נקודות כמו שכתבנו בחלק הדקדוק. ענינם ידוע.

נהה  
וְנָהָה נְהִי נִֽהְיָה (מיכה ב, ד), נְהֵה עַל־הֲמוֹן מִצְרַיִם (יחזקאל לב, יח). והשם אֶל־יוֹדְעֵי נֶֽהִי (עמוס ה, טז). ומשקל אחר נְהִי נִֽהְיָה (מיכה ב, ד), בפלס שִֹמְלָה. ויש לפרש נִֽהְיָה משרש הָיָה מענין נִֽהְיֵיתִי וְנֶֽחֱלֵיתִי (דניאל ח, כז). ומשקל אחר וְלֹֽא־נֹהַּ בָּהֶֽם (יחזקאל ז, יא). ומשקל אחר וְנָֽשְׂאוּ אֵלַיִךְ בְּנִיהֶם קִינָה (שם כז, לב), והוא בפלס אַף־בְּרִי יַטְרִיחַ עָב (איוב לו, יח) משרש רָוָה בְּנִיהֶם בפלס בְּפִיהֶם. ונֹהַּ בא בפלס שֹׁד מן שָׁדַד, כי זה אף על פי שהוא מנחי הלמ"ד הנה בא כפול העי"ן או הלמ"ד כשאר הכפולים. ועקר נֹהַּ, נֹהַהּ בפלס נֹגַהּ ונפל אחד מהה"איין להקל כמנהג כל הכפולים. ובמלת בְּנִיהֶם היו"ד הנחה תמורת הה"א עי"ן הפעל, ואף על פי שאין מנהג הה"א להיות נעלמת בהיותה פ"א הפעל ועי"ן הפעל כי אם למ"ד הפעל, באה במלה הזאת נעלמת בעבור התחברה עם ה"א מ"ם הכינוי. אבל באמת היה אפשר לומר במ"ם הכינוי לבדה בלא ה"א נהם בפלס קַוָּם. ורבי יהודה ורבי יונה שָֹמו נֹהַּ בָּהֶֽם, ונשאו אליך בְּנִיהֶם משרש נָוָה. והנכון בעיני מה שכתבתי בהם לפי ענינם. אבל לפי דרך הדקדוק הנכון מה שכתבו הם ענינם ענין קינה. ופירוש וְלֹֽא־נֹהַּ בָּהֶֽם לא ישאר מי שיבכה ויקונן עליהם. ויונתן תרגם וְלֹא מִבְּנֵי בְּנֵיהוֹן. ויתכן להיות מן הענין הזה וַיִּנָּהוּ כָּל־בֵּית יִשְׂרָאֵל אַֽחֲרֵי י"י (שמואל א' ז, ב), כלומר שהתאבלו על מעשיהם הרעים ושבו אחרי י"י. או יהיה וַיִּנָּהוּ כמו ויאספו מתרגום וְנִקְוּוּ אֵלֶיהָ כָל־הַגּוֹיִם (ירמיה ג, יז) וְיִתְנְהוֹן לְמִפְלַח בָּהּ כָּל עַמְמַיָא, ויהיה מזה הענין גם כן וְלֹֽא־נֹהַּ בָּהֶֽם כענין שאמר לֹֽא־מֵהֶם וְלֹא מֵֽהֲמוֹנָם (יחזקאל ז, יא), ורצונו לומר ולא מנה שבהם כלומר לא מקבוץ שבהם. 

נהג  
אוֹתִי נָהַג וַיֹּלַךְ (איכה ג, ב), נֹהֵג כַּצֹּאן יוֹסֵף (תהלים פ, ב), וַיִּנְהַג אֶת־כָּל־מִקְנֵהוּ (בראשית לא, יח). וְלִבִּי נֹהֵג בַּֽחָכְמָה (קהלת ב, ג), כלומר נהג עצמו בחכמה. וְעֻזָּא וְאַחְיוֹ נֹֽהֲגִים בַּֽעֲגָלָֽה (דברי הימים א' יג, ז), וּמַלְכֵיהֶם נְהוּגִֽים (ישעיה ס, יא), נְהַג וָלֵךְ (מלכים ב' ד, כד). כִּי בְשִׁגָּעוֹן יִנְהָֽג (שם ט, כ), פירוש ינהג מחנהו. נָֽהֲגוּ לִפְנֵי הַמִּקְנֶה הַהוּא (שמואל א' ל, כ), ופירוש נָֽהֲגוּ על הצאן והבקר שזכר כלומר הכל כמו שלקח דוד הכל נהגו ולא הניחו דבר, שלא היה להם פחד ומקצתם הלכו לפני המקנה ואמרו זה שלל דוד. והכבד [פִּעֵל] נִהַג רֽוּחַ־קָדִים (שמות י, יג), וַתְּנַהֵג אֶת־בְּנֹתַי (בראשית לא, כו), מְנַֽהֲגוֹת כְּקוֹל יוֹנִים (נחום ב, ח), פירוש מנהגות אותה וקולן כקול יונים וכלם פעלים יוצאים. והשם כְּמִנְהַג יֵהוּא בֶן־נִמְשִׁי (מלכים ב' ט, כ), ענינם ידוע. 

נהל  
נֵהַלְתָּ בְעָזְּךָ (שמות טו, יג), וְעַל־מַבּוּעֵי מַיִם יְנַֽהֲלֵֽם (ישעיה מט, י), אֵין־מְנַהֵל לָהּ (שם נא, יח), וַיְנַֽהֲלֵם בַּלֶּחֶם (בראשית מז, יז). וַיְנַֽהֲלֵם מִסָּבִֽיב (דברי הימים ב' לב, כב), כלומר נהלם בחסדו שלא פחדו מכל סביבם. וההתפעל אֶתְנַֽהֲלָה לְאִטִּי (בראשית לג, יד), ענינם ענין נוהג. וּבְכֹל הַנַּֽהֲלֹלִֽים (ישעיה ז, יט), מין ממיני העצים השפלים והפחותים. ואדוני אבי ז"ל כתבו משרש הָלַל והנו"ן נוספת. וכן תרגם יונתן וּבְכֹל בָּתֵּי תוּשׁבְּחָתָא.

נהם  
וְנָֽהַמְתָּ בְאַֽחֲרִיתֶךָ (משלי ה, יא), וּנְהַמְתֶּם אִישׁ אֶל־אָחִֽיו (יחזקאל כד, כג), וִשְׁאַג [יִשְׁאַג] כַּכְּפִירִים וְיִנְהֹם (ישעיה ה, כט), וְיִנְהֹם עָלָיו בַּיּוֹם הַהוּא (שם ה, ל). והשם נַהַם כַּכְּפִיר אֵימַת מֶלֶךְ (משלי כ, ב). ומשקל אחר שָׁאַגְתִּי מִנַּֽהֲמַת לִבִּֽי (תהלים לח, ט), כְּנַֽהֲמַת־יָם (ישעיה ה, ל), ענינם כענין שאגה.

נהק  
הֲיִנְהַק־פֶּרֶא עֲלֵי־דֶשֶׁא (איוב ו, ה), בֵּֽין־שִׂיחִים יִנְהָקוּ (שם ל, ו), ענינם ענין המיה. 

נהר  
וְנָֽהֲרוּ אֶל־טוּב י"י (ירמיה לא, יא), וְנָֽהֲרוּ אֵלָיו כָּל־הַגּוֹיִֽם (ישעיה ב, ב), וְלֹֽא־יִנְהֲרוּ אֵלָיו עֹוד גּוֹיִם (ירמיה נא, מד), ענינם ענין מרוצה אל החפץ. ומזה הענין נקרא הנהר לפי שהוא מקום מרוצת המים נָהָר פְּלָגָיו (תהלים מו, ה), בְּעֵבֶר הַנָּהָר (יהושע כד, ב). והקבוץ מְקוֹם־נְהָרִים יְאֹרִים (ישעיה לג, כא). נַֽהֲרֵי נַֽחֲלֵי דְּבַשׁ וְחֶמְאָֽה (איוב כ, יז), סמוך על סמוך. וכבר כתבנו הדומים לו בשרש בָּאַר. ובקבוץ הנקבות וְעַל־נְהָרוֹת יְכוֹנְנֶֽהָ (תהלים כד, ב), וַיּוֹרֶד כַּנְּהָרוֹת מָֽיִם (שם עח, טז) עַֽל־נַֽהֲרוֹת בָּבֶל (שם קלז, א), עַל־נַֽהֲרֹתָם (שמות ז, יט). וענין אחר הִבִּיטוּ אֵלָיו וְנָהָרוּ (תהלים לד, ו), אָז תִּרְאִי וְנָהַרְתְּ (ישעיה ס, ה). ויש מפרשים מזה וְנָֽהֲרוּ אֵלָיו (שם ב, ב). והשם וְאַֽל־תּוֹפַע עָלָיו נְהָרָֽה (איוב ג, ד), ענינם ענין אורה. ותרגום אוֹר (בראשית א, ג) נְהוֹרָא. ומזה הענין הַמִּנְהָרוֹת אֲשֶׁר בֶּֽהָרִים (שופטים ו, ב), והם המערות. וכנה אותם בלשון אורה מפני החלון שיכנס ממנו שמה האורה, כמו שכנה גם כן בזה הענין ועל מְאוּרַת צִפְעוֹנִי (ישעיה יא, ח).

נוא  
וְאִם־הֵנִיא אָבִיהָ אֹתָהּ (במדבר ל, ו), וְלָמָּה תְנִואוּן [תְנִיאוּן] אֶת־לֵב בְּנֵי יִשְׂרָאֵל (שם לב, ז). שֶׁמֶן רֹאשׁ אַל־יָנִי רֹאשִׁי (תהלים קמא, ה), נכתב בלא אל"ף. וכתבנו הדומים לו בחלק הדקדוק. והשם וִֽידַעְתֶּם אֶת־תְּנֽוּאָתִֽי (במדבר יד, לד), תְּנוּאוֹת עָלַי יִמְצָא (איוב לג, י), ענינם ענין שבר הדברים והמחשבות וביטולם.

נוב  
חַיִל כִּי יָנוּב (תהלים סב, יא), עוֹד יְנוּבוּן בְּשֵׂיבָ (שם צב, טו). ויש לפרש מזה וְתִירוֹשׁ יְנוֹבֵב בְּתֻלֽוֹת (זכריה ט, יז). ופירוש הפסוק כי מַה־טּוּבוֹ וּמַה־יָפְיוֹ (שם), רוצה לומר מה טוב הדגן והיין שיגדל אותם בחורים ואותם בתולות בעת שישאלו מי"י מטר ולכל לְאִישׁ עֵשֶׂב בַּשָּׂדֶֽה (זכריה י, א) יִתֵּן, על כן מעזרת האל ומרוב הדגן והתירוש ומטובו יהיו הבחורים והבתולות יפים וחזקים. כן פירשו אדוני אבי ז"ל. והשם מִתְּנוּבֹת שָׂדָֽי (איכה ד, ט), ענינם ענין יציאת הפירות והעשבים וגידולם. וכן בענין הִרְבּוּת העושר והעדן והטוב שהוא כגדול הצמחים הולך וגדל כמו שאמר חַיִל כִּי יָנוּב, עוֹד יְנוּבוּן בְּשֵׂיבָה. וכן בענין הדבור כי הוא פרי הלשון פִּֽי־צַדִּיק יָנוּב חָכְמָה (משלי י, לא). והשם נִוב [נִיב] שְׂפָתָיִם (ישעיה נז, יט), וְנִיבוֹ נִבְזֶה אָכְלֽוֹ (מלאכי א, יב). והפעל המרובע [פִּעֵל] והוא יוצא לשלישי וְתִירוֹשׁ יְנוֹבֵב בְּתֻלֽוֹת (זכריה ט, יז), פירוש הדגן והתירוש ישמח הבחורים והבתולות וינובב אותם שירים וזמירות, רצה לומר שיאכלו וישתו וישמחו ביום התשועה ההיא.

נוד  
נָע וָנָד תִּהְיֶה בָאָֽרֶץ (בראשית ד, יב), נֻדוּ לוֹ כָּל־סְבִיבָיו (ירמיה מח, יז), וְאַל־תָּנֻדוּ לוֹ (שם כב, י), לָבוֹא לָנֽוּד־לוֹ וּלְנַֽחֲמֽוֹ (איוב ב, יא), וַיָּנֻדוּ לוֹ וַיְנַֽחֲמוּ אֹתוֹ (שם מב, יא), מִי יָנוּד לָךְ (ישעיה נא, יט). ובחולם וְאַל־תָּנֹד לָהֶם (ירמיה טז, ה), ענין הנענוע והטלטול. ובא בענין נחמת האבל וסיפור הצרות עמו לפי שהמנחמים נדים ממקומם זה מפה וזה מפה לנחם האבל ויטלטלו בעבורו. וכן בענין הזה ההתפעל אֶפְרַיִם מִתְנוֹדֵד (ירמיה לא, יז), כלומר מספר קורותיו בינו לבין עצמו. ובענין הנוד וְהִֽתְנוֹדְדָה כַּמְּלוּנָה (ישעיה כד, כ), כִּֽי־מִדֵּי דְבָרֶיךָ בֹּו תִּתְנוֹדָֽד (ירמיה מח, כז), פירוש כאדם המתנודד ומכרכר לשמחה. והפעל הכבד [הִפְעִיל] וְיַד־רְשָׁעִים אַל־תְּנִדֵֽנִי (תהלים לו, יב), לְהָנִיד רֶגֶל יִשְׂרָאֵל (מלכים ב' כא, ח), וּבְלִיַּעַל כְּקוֹץ מֻנָד כֻּלָּהַם (שמואל ב' כג, ו). והשם וַיֵּשֶׁב בְּאֶֽרֶץ־נוֹד (בראשית ד, ט), נֹדִי סָפַרְתָּה אָתָּה (תהלים נו, ט). ועם מ"ם נוספת מְנֽוֹד־רֹאשׁ (שם מד, טו). ומשקל אחר וְנִיד שְׂפָתַי יַחְשֹֽׂךְ (איוב טז, ה). ובה"א הנקבה לְנִידָה הָיָתָה (איכה א, ח). ומשקל אחר נֵד קָצִיר (ישעיה יז, יא). ויתכן מן השרש הזה נִצְּבוּ כְמוֹ־נֵד (שמות טו, ח). וכבר כתבנוהו בשרש נד. וענין אחר אֶת־נֹאוד הֶֽחָלָב (שופטים ד, יט), כְּנֹאד בְּקִיטוֹר (תהלים קיט, פג) שִׂימָה דִמְעָתִי בְנֹאדֶךָ (שם נו, ט). והקבוץ וְאֵלֶּה נֹאדוֹת הַיַּיִן (יהושע ט, יג), וְנֹאדוֹת יַיִן בָּלִים (שם ט, ד), ונכתבה בהם האל"ף במקום ו"ו עי"ן הפעל. אבל אֶת־נֹאוד הֶֽחָלָב נכתב באל"ף ו"ו.

נוה  
גֶּבֶר יָהִיר וְלֹא יִנְוֶה (חבקוק ב, ה), פירוש לא ישכון בנוה. ונוה יקרא משכן האדם. נָוֶה מְשֻׁלָּח וְנֶעֱזָב (ישעיה כז, י), נָוֶה שַֽׁאֲנָן (שם לג, כ), וָֽאֶקּוֹב נָוֵהוּ פִתְאֹֽם (איוב ה, ג), בִּנְוֵה שָׁלוֹם (ישעיה לב, יח), אֶל־נְוֵה קָדְשֶֽׁךָ (שמות טו, יג). והפעל הכבד ממנו [הִפְעִיל] זֶה אֵלִי וְאַנְוֵהוּ (שם טו, ב), פירושו אעשה לו נוה ומשכן. ותאר האשה בלשון הזה לפי שהיא יושבת בבית תמיד הַנָּוָה וְהַמְּעֻנָּגָה (ירמיה ו, ב). ובסמוך וּנְוַת בַּיִת תְּחַלֵּק שָׁלָֽל (תהלים סח, יג), וְשִׁלַּם נְוַת צִדְקֶֽךָ (איוב ח, ו). או יהיה נות צדקך על הבית עצמו. וכן נקרא לאהל הרועים נוה אֲנִי לְקַחְתִּיךָ מִן־הַנָּוֶה (דברי הימים א' יז, ז). אֶל־נְוֵה אֵיתָן (ירמיה מט, יט), פירוש אל הנוה מקום איתן. וכן וַתֵּשֶׁב בְּאֵיתָן קַשְׁתּוֹ (בראשית מט, כד), רוצה לומר במקום איתן. והקבוץ נְוֹת כְּרֹת רֹעִים (צפניה ב, ו). והומרה הו"ו באל"ף וְעַל־נְאוֹת מִדְבָּר קִינָה (ירמיה ט, ט), וְנָדַמּוּ נְאוֹת הַשָּׁלוֹם (שם כה, לז). כִּי דָֽשְׁאוּ נְאוֹת מִדְבָּר (יואל ב, כב), מקום נאות מדבר כי אהלי הרועים במדבר מקום המרעה. בִּנְאוֹת דֶּשֶׁא יַרְבִּיצֵנִי (תהלים כג, ב), בנאות מקום דשא. וְלֹֽא־נֹהַּ בָּהֶֽם (יחזקאל ז, יא), וְנָֽשְׂאוּ אֵלַיִךְ בְּנִיהֶם קִינָה (שם כז, לב), כתבנו אותו בשרש נהה. 

נוח  
וְלֹֽא־שָׁקַטְתִּי וְֽלֹא־נָחְתִּי (איוב ג, כו), וְנַחְנוּ עָלָיו כַּֽאֲשֶׁר יִפֹּל הַטַּל (שמואל ב' יז, יב), אָנוּחַ לְיוֹם צָרָה (חבקוק ג, טז), פירוש כאשר חשבתי לנוח נהפך לי ליום צרה. יָנוּחוּ עַל־מִשְׁכְּבוֹתָם (ישעיה נז, ב), וַיְדַבְּרוּ אֶל־נָבָל כְּכָל־הַדְּבָרִים הָאֵלֶּה בְּשֵׁם דָּוִד וַיָּנֽוּחוּ (שמואל א' כה, ט), פירוש כי יגעים היו מן הדרך. וסיפור זה בעבור זריזותם כי לא נחו עד שדברו לו הדברים בשם דוד. ויונתן תרגם וּפְסָקוּ, כלומר פסקו מלדבר עוד עד שישמעו תשובתו. לְמַעַן יָנוּחַ (דברים ה, יד), לָנוּחַ עֲלֵיהֶם יוֹמָם (שמואל ב' כא, י), וַיָּנַח בַּיּוֹם הַשְּׁבִיעִי (שמות כ, יא), וַתָּנַח הַתֵּבָה (בראשית ח, ד). והשם לְרֵיחַ נִיחוֹחַ (שמות כט, כה), ומשקלו פעלול. וכן בזה המשקל וּפֹֽעֲלוֹ לְנִיצוֹץ (ישעיה א, לא), מן נוּץ. והקיבוץ רֵיחַ נִיחוֹחֵיהֶם (יחזקאל כ, כח). ומן הענין הזה דִּבְרֵי חֲכָמִים בְּנַחַת נִשְׁמָעִים (קהלת ט, יז), טוֹב מְלֹא כַף נָחַת (שם  ד, ו). וכבר כתבנוהו בשרש יָנַח. ורבי יונה כתבם מזה השרש על משקל אֲשֶׁר־זֹרֶה בָרַחַת (ישעיה ל, כד), הנגזר מן רוּחַ. והפעל הכבד [הִפְעִיל] וַֽהֲנִחֹתִי לָֽךְ (שמות לג, יד), יַסֵּר בִּנְךָ וִֽינִיחֶךָ (משלי כט, יז), וַֽהֲנִֽחֹתִי חֲמָתִי (יחזקאל כא, כב) וַיָּנַח י"י לָהֶם (דברי הימים ב' טו, טו), לְהָנִיחַ בְּרָכָה אֶל־בֵּיתֶֽךָ (יחזקאל מד, ל), וְכַֽאֲשֶׁר יָנִיחַ יָדוֹ וְגָבַר עֲמָלֵֽק (שמות יז, יא), וַיְנִיחֵנִי בְּתוֹךְ הַבִּקְעָה (יחזקאל לז, א), רוּחַ י"י תְּנִיחֶנּוּ (ישעיה סג, יד). והשם הֲלֹא אֲבַקֶּשׁ־לָךְ מָנוֹחַ (רות ג, ב), מִמְּנוֹחַ הָאָרֽוֹן (דברי הימים א' ו, טז). והקבוץ והשרק בו מקום חולם. שׁוּבִי נַפְשִׁי לִמְנוּחָיְכִי (תהלים קטז, ז). ומשקל אחר וּמְנוּחָה לֹא מָצָֽאתִי (ירמיה מה, ג), וְהָֽיְתָה מְנֻחָתוֹ כָּבֽוֹד (ישעיה יא, י). וּשְׂרָיָה שַׂר מְנוּחָֽה (ירמיה נא, נט), דעת התרגום בו כמו מִנְחָה שתרגם רַב תּוּקְרַבְתָּא. ויש מפרשים שהיה ריע המלך והיה עם המלך בעת מנוחתו לחברה ולשוח ולהתרוח עמו. והקבוץ וּבִמְנוּחֹת שַֽׁאֲנַנּֽוֹת (ישעיה לב, יח). ומשקל אחר וַֽהֲנָחָה לַמְּדִינוֹת עָשָׂה (אסתר ב, יח), ענין המנוחה ידוע, והכל ענין אחד בין המנוחה מהמלאכה ומעסקי האדם ומהיגיעה ומהצרות, בין חניית הדבר אמרם שהוא נח בו והכל ענין מנוחה.

נוט  
ישֵׁב כְּרוּבִים תָּנוּט הָאָֽרֶץ (תהלים צט, א) ענינו כענין תמוט.
 
נום  
נָמוּ רֹעֶיךָ מֶלֶךְ אַשּׁוּר (נחום ג, יח), נָמוּ שְׁנָתָם (תהלים עז, ו), פירוש נמו בשנתם. הִנֵּה לֹא יָנוּם וְלֹא יִישָׁן (שם קכא, ד). והשם וּקְרָעִים תַּלְבִּישׁ נוּמָֽה (משלי כג, כא). ובתוספת תי"ו וּתְנוּמָה לְעַפְעַפֶּֽיךָ (שם ו, ד). והקבוץ מְעַט תְּנוּמוֹת (שם ו, י) בִּתְנוּמוֹת עֲלֵי מִשְׁכָּֽב (איוב לג, טו), התנומה אינה חזקה כמו השינה רק היא מעט מעט פיזולי"ר בלע"ז. 

נוס  
וְלֹא־נָס לֵחֹֽה (דברים לד, ז), וְנַסְנוּ לִפְנֵיהֶֽם (יהושע ח, ה), וְנַסְתֶּם גֵּֽיא־הָרַי (זכריה יד, ה). כך אנו קוראים על משקל וְשַׁבְתֶּם, וְקַמְתֶּם. ויונתן תרגם [ואסתתר] וְיִסְתְּתִים חֵילָא דְטוּרַיָא, דומה כי היה קורא אותו וְנִסְתֶּם בשקל נפעל ושרשו סָתַם ואומרים כי כן נמצא במקצת ספרים מדוייקים. אבל אני לא ראיתיו. והחכם רבי אברהם אבן עזרא ז"ל כתב כי אנשי מזרח קוראים אותו כן. כִּי אִם־נֹס נָנוּס לֹֽא־יָשִׂימוּ אֵלֵינוּ לֵב (שמואל ב' יח, ג), עַל־סוּס נָנוּס (ישעיה ל, טו), וַיָּנָס הַחֽוּצָה (בראשית לט, יג), בְּנֻסָם מִפְּנֵי יִשְׂרָאֵל (יהושע י, יא). וְלֹֽא־תִקְחוּ כֹפֶר לָנוּס אֶל־עִיר מִקְלָטוֹ (במדבר לה, לב), פירוש למי שיש לו לנוס לא תקחו כופר ממנו לשוב לשבת בא עד מות הכהן הגדול, כלומר לא תקחו ממנו כופר לנוס אבל ינוס אל עיר מקלטו כמשפט שוע, ואם נס שם לא תקחו ממנו כופר לשוב לשבת בארץ עד מות הכהן הגדול. ובספרי (פרשת אלה מסעי סוף עמוד קי.) מפרש הפסוק במזיד, הרי שהרג הנפש במזיד שומע אני יתן ממון ויגלה תלמוד לומר ולא הקהו כופר לנוס. ורבינו שלמה פירש לָנוּס תאר כמו לְנָס כלומר למי שהוא נָס אל עיר מקלטו לא תקחו ממנו כופר לשוב לשבות. ויפה פירש ויהיה לָנוּס תאר בשקל סוּג לֵב (משלי יד, יד). והפעל הכבד [הִפְעִיל] הֵנִיס אֶת־עֲבָדָיו וְאֶת־מִקְנֵהוּ (שמות ט, כ), לְהָנִיס מִפְּנֵי מִדְיָֽן (שופטים ו, יא). והשם וּמָנֹוס נָסוּ וְלֹא הִפְנוּ (ירמיה מו, ה), וּמָנוֹס אָבַד מִנְהֶם (איוב יא, כ), ועם כינוי בשרק וּמְנוּסִי בְּיוֹם צָרָה (ירמיה טז, יט). ועם ה"א הנקבה וּבִמְנוּסָה לֹא תֵלֵכוּן (ישעיה נב, יב), וְנָסוּ מְנֻֽסַת־חֶרֶב (ויקרא כו, לו), כולם ענין מנוסה וידוע הוא. ופירוש וְלֹא־נָס לֵחֹֽה (דברים לד, ז), על דרך ההשאלה כלומר לא הלך לחותו. ואדוני אבי ז"ל פירש בספר הגלוי ולא יבש לחותו מלשון ערבי יבש הלחם נ"ס א"ל כוב"ז, ויפה פירש כי מה טעם לניסה ובריחה על הלחות? ופירוש עַל־סוּס נָנוּס (ישעיה ל, טז), פירשו רבי יונה מענין מִתְנֽוֹסְסוֹת עַל־אַדְמָתֽוֹ (זכריה ט, טז), ענין הגובה והמעלה. ואין צורך להוציאו ממשמעו כמו שכתבו גם כן רבי יהודה, ואף עיל פי שחשב רבי יונה לתפוש עליו כמו שעשה ברוב מקומות, לא נלכד בשחיתותיו. וכן הוא הפירוש, כי אמר למעלה בְּשׁוּבָה וָנַחַת תִּוָּשֵׁעוּן (ישעיה ל, טו), ולא אביתם ותאמרו לא כי עַל־סוּס נָנוּס עַל־כֵּן תְּנוּסוּן, כלומר אני אמרתי כי בתוך ארצכם תושעון מהאויב בשובה ונחת אם תשמעו אליו ולא אביתם לשמוע ותאמרו לא, כי אם יבא האויב ננוס לאשור ולמצרים לעזרה על כן תנוסון בדבריכם, ולא המנוסה שהשבתם אלא תנוסו הנה והנה להנצל מהאויב בבואו בארצכם ולא תושעו באותה המנוסה כאשר חשבתם אלא ישיגו אתכם אויביכם וילכדו אתכם. וזהו שאמר עַל־כֵּן יִקַּלּוּ רֹֽדְפֵיכֶֽם (שם). 

נוע  
נוֹעַ תָּנוּעַ אֶרֶץ כַּשִּׁכּוֹר (ישעיה כד, יט), וַיָּנַע לְבָבוֹ וּלְבַב עַמּוֹ כְּנוֹעַ עֲצֵי־יַעַר מִפְּנֵי־רֽוּחַ (שם ז, ב), וְהָיִיתִי נָע וָנָד (בראשית ד, יד). כִּֽי־נָעִים כִּֽי־תִשְׁמְרֵם בְּבִטְנֶךָ (משלי כב, יח). ועוד נכתבנו בשרש נָעַם. והכבד [הִפְעִיל] הֵנַע וְעִוָּֽה (ישעיה לז, יג) פירוש הלא הֵנַע וְעִוָּֽה אותם כולם. וכן תרגם יונתן הֲלֹא טַלְטְלִינוּן וְאַגְלִיאִינוּן. וַֽהֲנִעוֹתִי בְכָל־הַגּוֹיִם (עמוס ט, ט), וַיְנִעֵם בַּמִּדְבָּר (במדבר לב, יג), וַתְּנִיעֵנִי עַל־בִּרְכַּי וְכַפּוֹת יָדָֽי (דניאל י, י). ואשר הוא עומד מהכבד הֵמָּה יְנִועוּן [יְנִיעוּן] לֶאֱכֹל (תהלים נט, טז). והנפעל אִם־יִנּוֹעוּ וְנָֽפְלוּ עַל־פִּי אוֹכֵֽל (נחום ג, יב), כַּֽאֲשֶׁר יִנּוֹעַ בַּכְּבָרָה (עמוס ט, ט), כולם ענין התנועה וידוע. ומן הענין הזה והשרש הזה בהכפל הפ"א והלמ"ד וּבִמְנַֽעַנְעִים וּבְצֶלְצֶלִֽים (שמואל ב' ו, ה). ונפתח העי"ן להרחיב. והוא מכלי הניגון שיניע גופו וירקד בהם.  

נוף  
נַפְתִּי מִשְׁכָּבִי (משלי ז, יז), ענין ההתכה והזלוף בבשמים. והשם נֹפֶת תִּטֹּפְנָה שִׂפְתוֹתַיִךְ כַּלָּה  (שיר השירים ד, יא), וְנֹפֶת צוּפִֽים (תהלים יט, יא), וְנֹפֶת מָתוֹק עַל־חִכֶּֽךָ (משלי כד, יג), בפלס בֹּשֶׁת מן בּוּשׁ. וכשיבא בלי סמיכות צופים או בשמים הוא על דרך חסרון אלא שהוא מובן ממקום אחר על חבית. וכן הפעל הכבד ממנו [הִפְעִיל] גֶּשֶׁם נְדָבוֹת תָּנִיף אֱלֹהִים (תהלים סח, י), כלומר תזיל וחטיף. וענין אחר הֵנִיף אַֽהֲרֹן תְּנוּפָה (ויקרא ט, כא) וַיְנִיפֵהוּ תְנוּפָה (שם ח, כט), פירשו רבותינו ז"ל (מנחות סא, ע"א) שהיה מוליך ומביא, ווה הוא לשון הנפה התנועה אילך ואילך אבל התרומה היתה הגבהה למעלה שהיה מעלה ומוריד, וזהו שאמר אֲשֶׁר הוּנַף וַֽאֲשֶׁר הוּרָם (שמות כט, כז), התנופה מוליך ומביא, התרומה מעלה ומוריד. וכן וְהֵנִיף יָדוֹ אֶל־הַמָּקוֹם וְאָסַף הַמְּצֹרָֽע (מלכים ב' ה, יא), כדרך המלחשים על המכה שמניפים ידם עליה הנה והנה, וכן אִם־יִתְגַּדֵּל הַמַּשּׂוֹר עַל־מְנִיפוֹ (ישעיה י, טו), כי המשור הכורת בו מניף אוהו אילך ואילך. ושלא נזכר פעלו ממנו [הָפְעַל] אֲשֶׁר הוּנַף (שמות כט, כז). והמקור מן הפעיל לַֽהֲנָפָה גוֹיִם בְּנָפַת שָׁוְא (ישעיה ל, כח), או הוא שם. והשם נָפָה ובסמוך בְּנָפַת שָׁוְא (שם). ובדברי רבותינו ז"ל אמרו נפה לכברה שמרקדין בה את הקמח ואמרו (אבות פרק חמישי, משנה טו) נפה שמוציאה את הקמח וקולטת את הסולת, ונקראת כן לפי שמניפין אותה אילך ואילך כשמרקדין את הקמח. וכבד אחר [הִפְעִיל] יְנֹפֵף יָדוֹ (ישעיה י, לב), כענין אַֽחֲרֶיךָ רֹאשׁ הֵנִיעָה (מלכים ב' יט, כא), כי הבוזה לדבר מניף ומניע ידו וראשו עליו וכן הקורא לאחר מניף לו בידו שיבא אליו. ולזה הענין נאמר מִפְּנֵי תְּנוּפַת יַד־י"י צְבָאוֹת אֲשֶׁר־הוּא מֵנִיף (ישעיה יט, טו), כלומר שמניף ידו לנלחמים בו ומביאם עליו. וכן הָנִיפוּ יָד וְיָבֹאוּ פִּתְחֵי נְדִיבִֽים (שם יג, ב), וכן וּבְמִלְֽחֲמוֹת תְּנוּפָה נִלְחַם־בָּֽה [בָּֽם] (שם ל, לב). יְפֵה נוֹף מְשׂוֹשׂ כָּל־הָאָרֶץ (תהלים מח, ג), פירוש מחוז או פלך. וכן במשקל אחר בֶּן־אֲבִֽינָדָב כָּל־נָפַת דֹּאר (מלכים א' ד, יא), וּבְנָפוֹת דּוֹר (יהושע יא, ב), וכן אמר התרגום בְפִלְכֵי דוֹר. וכן שְׁלֹשֶׁת הַנָּֽפֶת (שם יז, יא), תלתא פלכין. ופירש אדוני אבי ז"ל יפה נוף כן אמר רע כי הבורא יתעלה חלק עולמו לשבעה חלקים, והם נקראים אקלימים, ובלשון הקדש נופות. ובכל נוף ונוף האויר משונה וה מזה ומי שיצא מנוף תולדתו ויכנס בנוף אחר יחלה על הרוב להשתנות האויר ממזג חולתו אבל ירושלם היתה יפה הנופות וכל מי שיבא אליה משאר הנופות יהיה בריא ושלם וזהו שאמר מְשׂוֹשׂ כָּל־הָאָרֶץ (תהלים מח, ג).

נוץ  
הֵנֵצוּ הָרִמֹּנִֽים (שיר השירים ו, יא). וְיָנֵאץ הַשָּׁקֵד (קהלת יב, ה), האל"ף בו מקום היו"ד. ורמז בו על השיבה לפי שהיא לבנה כפרח הלבן. והשם בהבלע עי"ן הפעל בדגש הצד"י עָֽלְתָה נִצָּהּ (בראשית מ, י), במפיק הה"א והנפרד נֵץ. או נאמר בו הנפרד נִצָּה בה"א והראוי נִצָּתָהּ כמו אֵצֶל פִּנָּהּ (משלי ז, ח), שהראוי פִּנָּתָהּ. והוא הנכון מפני מלת עָֽלְתָה. ובתוספת ה"א וּבֹסֶר גֹּמֵל יִֽהְיֶה נִצָּה (ישעיה יח, ה), הה"א רפה, וְיַשְׁלֵךְ כַּזַּיִת נִצָּתֽוֹ (איוב טו, לג). ועם הנו"ן הנוספת הַנִּצָּנִים נִרְאוּ בָאָרֶץ (שיר השירים ב, יב), והדגש בכולם תמורת הנח ענין כולם ענין פרח. וענין אחר וּפֹֽעֲלוֹ לְנִיצוֹץ (ישעיה א, לא), בפלס נִיחוֹחַ מן נוּחַ ופירושו בן הרשף בלוג"א בלע"ז. והתאר מזה הענין וְנֹצְצִים כְּעֵין נְחֹשֶׁת קָלָֽל (יחזקאל א, ז), בפלס לֽוֹצְצִים מן לוּץ. ורבי יהודה כתב נצצים משרש נָצַץ והוא יחיד בענינו ובשרשו. והנכון אם כן לשומו משרש נוּץ עם וּפֹֽעֲלוֹ לְנִיצוֹץ (ישעיה א, ל), שכתב רבי יהודה בשרש נוּחַ שהוא משרש נוּץ. ויש מפרשים וְיָנֵאץ הַשָּׁקֵד מענין נָאַץ ואף על פי שהאל"ף בו נחה. 

נור  
לְמַעַן הֱיֽוֹת־נִיר לְדָֽוִיד־עַבְדִּי (מלכים א' יא, לו), נִיר בִּירוּשָׁלָם (שם א' טו, ד), בחירק. נֵר־לְרַגְלִי דְבָרֶךָ (תהלים קיט, קה), בצרי ומה שאמר ניר על המלכות, לפי שהיא כמו נר לעם להאיר להם. נֵר י"י נִשְׁמַת אָדָם (משלי כ, כז). ונכתב ביו"ד כִּֽי־אַתָּה נֵירִי י"י (שמואל ב' כב, כט). וכן הכלי שדולקת בו הפתילה נקרא נֵר והקבוץ בלשון נקבות וּבְהַֽעֲלֹת אַֽהֲרֹן אֶת־הַנֵּרֹת (שמות ל, ח), בְּהֵֽיטִיבוֹ אֶת־הַנֵּרֹת (שם ל, ז), נֵרֹת הַמַּֽעֲרָכָה (שם לט, לז), וְאֶת־נֵֽרֹתֶיהָ (שם לה, יד), יש מהן הפתילה הדולקת ויש מהן הכלי שדולקת בו. והכלי שמשימין עליו את הנר נקרא על שמו מנורה וְזֶה מַֽעֲשֵׂה הַמְּנֹרָה (במדבר ח, ד), וְאֶת־מְנֹרַת הַמָּאוֹר (שמות לה, יד), כלומר שהיה המאור עליה תמיד. וענין אחר נִירוּ לָכֶם נִיר (הושע י, יב), רָב־אֹכֶל נִיר רָאשִׁים (משלי יג, כג) נִר רְשָׁעִים חַטָּֽאת (שם כא, ד), כלומר רום עינים ורחב לבב זהו ניר רשעים שהוא חטאת. ואמר ניר על דרך משל על מחשבות הלב כמו נִירוּ לָכֶם נִיר (ירמיה ד, ג), ענינם ענין חרישה. ותרגום וְלַֽחֲרשׁ חֲרִישׁוֹ (שמואל א' ח, יב) ולְמִינַר נִירֵיהּ. ובדברי רבותינו ז"ל (מנחות פ"ה, ע"א) שדה נירה ניר שנה וזרע שנה.

נושׁ  
הוסיף רבי יונה זה השרש לפי שמצא חֶרְפָּה שָֽׁבְרָה לִבִּי וָֽאָנוּשָׁה (תהלים סט, כא). והנכון הוא מה שכתבתי בשרש אָנַשׁ. 

נזד  
וַיָּזֶד יַֽעֲקֹב נָזִיד (בראשית כה, כט), וַיְפַלַּח אֶל־סִיר הַנָּזִיד (מלכים ב' ד, לט), אֶל־הַלֶּחֶם וְאֶל־הַנָּזִיד (חגי ב, יב), פירוש נָזִיד תבשיל, וַֽיָזֶד ויבשל. ובא במלת וַיָּזֶד הנח תמורת הדגש כי היה ראוי להיות וַיִּזַּד בדגש עי"ן הפעל. 

נזה  
וַֽאֲשֶׁר יִזֶּה מִדָּמָהּ עַל־הַבֶּגֶד אֲשֶׁר יִזֶּה עָלֶיהָ (ויקרא ו, כ), וַיִּז מִדָּמָהּ אֶל־הַקִּיר (מלכים ב' ט, לג). והכבד [הִפְעִיל] וְהִזָּה אֶל־הַבַּיִת (ויקרא יד, נא), כֵּן יַזֶּה גּוֹיִם רַבִּים (ישעיה נב, טו), יַזֶּה שֶֽׁבַע־פְּעָמִים (ויקרא טז, יד), הַזֵּה עֲלֵיהֶם מֵי חַטָּאת (במדבר ח, ז), וּמַזֵּה מֵֽי־הַנִּדָּה (שם יט, כא), וַיַּז מִמֶּנּוּ (ויקרא ח, יא). ופירוש וּמַזֵּה מֵֽי־הַנִּדָּה אמרו רבותינו ז"ל (נדה ט, ע"א) כי המזה טהור אלא על הנושא הוא אומר שהוא טמא טומאה חמורה לטמא בגדים שעליו, מה שאין כן בנוגע, שהנוגע אינו טעון כיבוס בגדים, ומה שהוציאו בלשון מִזֵּה לומר שאינו טמא עד שיהא בהם כדי הזיה. ולזה הפירוש יהיה מזה שם כמו מַטֶּה ופירוש הפסוק מי שנושא הַזָּאַת מי הנדה יכבס בגדיו. ענין ההזאה ידוע כענין הטפטוף. ופירוש כֵּן יַזֶּה גּוֹיִם רַבִּים כענין לדבר והוא פעל יוצא. פרא פרלר.

נזל  
הָרִים נָֽזְלוּ מִפְּנֵי י"י (שופטים ה, ה), מַיִם זָרִים קָרִים נוֹזְלִֽים (ירמיה יח, יד), וְנֹזְלֵיהֶם בַּל־יִשְׁתָּיֽוּן (תהלים עח, מד), וַיּוֹצִא נוֹזְלִים מִסָּלַע (שם עח, טו), יִֽזַּל־מַיִם מִדָּלְיָו (במדבר כד, ז), יַשֵּׁב רוּחוֹ יִזְּלוּ־מָֽיִם (תהלים קמז, יח), אלה הם פעלים עומדים. והיוצאים וְעַפְעַפֵּינוּ יִזְּלוּ־מָֽיִם (ירמיה ט, יז), וּשְׁחָקִים יִזְּלוּ־צֶדֶק (ישעיה מה, ח), אֲשֶֽׁר־יִזְּלוּ שְׁחָקִים (איוב לו, כח), והכבד [הִפְעִיל] מַיִם מִצּוּר הִזִּיל לָמוֹ (ישעיה מח, כא), וכלם ענין ההגרה. ומזה הענין והשרש מִפָּנֶיךָ הָרִים נָזֹֽלּוּ (שם סד, ב), ובא כן מפני ההפסק לגזרת פָּעֹל והדגש לתפארת המלה כדגש חדלו פְרָזוֹן בְּיִשְׂרָאֵל חָדֵלּוּ (שופטים ה, ז), ורבי יהודה כתבו בשרש זָלַל. ואיננו נכון לפי שלא מצאנו מענינו בשרש זָלַל. ומהשרש הזה והענין הזה לַשֶּׁמֶשׁ וְלַיָּרֵחַ וְלַמַּזָּלוֹת (מלכים ב' כג, ה), ולפי שהם נוזלים במרוצתם נקראו כן. הֲתֹצִיא מַזָּרוֹת בְּעִתּוֹ (איוב לח, לב), פירושו כמו מזלות. או יהיה שם כוכב.

נזם  
נֶזֶם זָהָב (בראשית כד, כב), בשש נקודות. וְאֶת־הַנְּזָמִים אֲשֶׁר בְּאָזְנֵיהֶם (שם לה, ד), וְנִזְמֵי הָאָֽף (ישעיה ג, כא), ידוע. 

נזק  
בְּנֵזֶק הַמֶּֽלֶךְ (אסתר ז, ד), בשש נקודות. זה הלשון ידוע בדברי רבותינו ז"ל ושמושם בו בפעלים בנפעל, ונפעל הכבד ושלא נזכר פעלו ממנו. הנפעל כמו שאמרו רבותינו ז"ל במשנה (גיטין פרק חמישי משנה א. דף מח, ע"ב) הנזקין שמין להם בעדיות. והכבד וכשהזיק חב המזיק (בבא קמא פרק ראשון משנה א. דף ב, ע"א). ושלא נזכר פעלו והוזק בהם אחר חייב (שם פרק שלישי משנה א. דף כ, ע"א), וזולתם הרבה.

נזר  
אֲשֶׁר נָזֹרוּ מֵֽעָלַי בְּגִלּֽוּלֵיהֶם כֻּלָּֽם (יחזקאל יד, ה), נָזֹרוּ אָחֽוֹר (ישעיה א, ה). כבר כתבנום בשרש זוּר. ואפשר שיהיו מזה השרש בפלס קָטֹֽנְתִּי (בראשית לב, יא), וְלֹא יָכֹלוּ (שמות ח, יד). והנפעל וְיִנָּֽזְרוּ מִקָּדְשֵׁי בְנֵֽי־יִשְׂרָאֵל (ויקרא כב, ב), וַיִּנָּֽזְרוּ לַבֹּשֶׁת (הושע ט, י). הַנָּזֵר כַּֽאֲשֶׁר עָשִׂיתִי זֶה כַּמֶּה שָׁנִֽים (זכריה ז, ג), פירוש אם אנזר ממאכל וממשתה ומתענוגים. והשם כֹּל יְמֵי נִזְרוֹ (במדבר ו, ד), גָּזִּי נִזְרֵךְ (ירמיה ז, כט), גידול השער יקרא נֶזֶר אֶת־שְׂעַר רֹאשׁ נִזְרוֹ (במדבר ו, יח). והתאר נֶדֶר נָזִיר (שם ו, ב), כִּֽי־נְזִיר אֱלֹהִים יִהְיֶה הַנַּעַר (שופטים יג, ה). והשם על משקל זה וְאֶת־עִנְּבֵי נְזִירֶךָ (ויקרא כה, ה). והפעל הכבד [הִפְעִיל] וְהִזַּרְתֶּם אֶת־בְּנֵֽי־יִשְׂרָאֵל (שם טו, לא), מִיַּיִן וְשֵׁכָר יַזִּיר (במדבר ו, ג), פירוש יזיר עצמו כי גם הוא פעל יוצא. לְהַזִּיר לַֽי"י (שם ו, ב), כָּל־יְמֵי הַזִּירוֹ (שם ו, ו), כלם ענין הפרישות. ופירוש וְאֶת־עִנְּבֵי נְזִירֶךָ הענבים שפירשת מהם ולא התעסקת בהם בעבודה. ולפי שהנזיר לא יגלח שער ראשו אמרו לשער הארוך גָּזִּי נִזְרֵךְ וְֽהַשְׁלִיכִי. וענין אחר וַֽיַּֽעֲשׂוּ אֶת־צִיץ נֶֽזֶר־הַקֹּדֶשׁ (שמות לט, ל), וַיִּתֵּן עָלָיו אֶת־הַנֵּזֶר וְאֶת־הָעֵדוּת (מלכים א' יא, יב), פירוש נזר עטרה. וכן נֵזֶר שֶׁמֶן מִשְׁחַת אֱלֹהָיו (ויקרא כא, יב), כי נֵזֶר אֱלֹהָיו עַל־רֹאשֽׁוֹ (במדבר ו, ז), והוא בחמש נקודות. והתאר וּלְקָדְקֹד נְזִיר אֶחָֽיו (בראשית מט, כו), כלומר ראש אחיו ומעוטר. ומשקל אחר מִנְּזָרַיִךְ כָּֽאַרְבֶּה (נחום ג, יז), כלומד השרים בעלי העטרות, ודגש נו"ן מנְּזריך לתפארת כדגש קו"ף מִקּדָשׁ י"י  (שמות טו, יז). ואפשר שיהיה נזיר אחיו מהענין הראשון לפי שהיה מופרש מהם. הֲתֹצִיא מַזָּרוֹת בְּעִתּוֹ (איוב לח, לב) כבר כתבנוהו בשרשו בשרש מָזַר ובשרש נָזַל שהם כמו מזלות או שם כוכב.

נחה  
נָחִיתָ כַצֹּאן עַמֶּךָ (תהלים עז, כא), מִי נָחַנִי עַד־אֱדֽוֹם (שם ס, יא), וְנָֽחֲךָ י"י תָּמִיד (ישעיה נח, יא),  לֵךְ נְחֵה אֶת־הָעָם (שמות לב, לד), וּנְחֵנִי בְּאֹרַח מִישׁוֹר (תהלים כז, יא). והכבד [הִפְעִיל], תַּנְחֶה אֹתָךְ (משלי ו, כב), לַנְחֹתָם הַדֶּרֶךְ (שמות יג, כא), יַנְחֵנִי בְמַעְגְּלֵי־צֶדֶק (תהלים כג, ג), וְלִפְנֵי גְדֹלִים יַנְחֶֽנּוּ (משלי יח, טז), וּבִתְבוּנוֹת כַּפָּיו יַנְחֵֽם (תהלים עח, עב), וַיַּנְחֵם בַּחְלַח וּבְחָבוֹר (מלכים ב' יח, יא), שֹׁטֵחַ לַגּוֹיִם וַיַּנְחֵֽם (איוב יב, כג), וְעַיִשׁ עַל־בָּנֶיהָ תַנְחֵֽם (איוב לח, לב), וַיַּנְחֵם אֶת־פְּנֵי מֶלֶךְ מוֹאָב (שמואל א' כב, ד), כלם ענין הולכה והנהגה. וַיָּכִינוּ אֶת־הַמִּנְחָה (בראשית מג, כה), פירשתי המלה הזאת בשרש מָנַח. 

נחל  
וְאֵלֶּה אֲשֶׁר־נָֽחֲלוּ בְנֵֽי־יִשְׂרָאֵל (יהושע יד, א), וְנָֽחֲלוּ לְעֹלָֽם (שמות לב, יג), כִּי לֹא נִנְחַל אִתָּם (במדבר לב, יט), יִנְחֲלוּ לָכֶם אֶת־הָאָרֶץ (שם לד, יז), וְסָֽלַחְתָּ לַֽעֲוֹנֵנוּ וּלְחַטָּאתֵנוּ וּנְחַלְתָּֽנוּ (שמות לד, ט), כִּֽי־אַתָּה תִנְחַל בְּכָל־הַגּוֹיִֽם (תהלים פב, ח), לִנְחֹל אֶת־הָאָֽרֶץ (במדבר לד, יח), וְנָחַל י"י אֶת־יְהֹוּדָה חֶלְקוֹ (זכריה ב, טז), כלם שהם מפעל הקל הם פעלים יוצאים אל פעול אחד לבד והוא הנחלה, כי פירוש יִנְחֲלוּ לָכֶם ינחלו בעבורכם, ופירוש וְסָֽלַחְתָּ לַֽעֲוֹנֵנוּ וּלְחַטָּאתֵנוּ וּנְחַלְתָּֽנוּ, תנחל אותנו שנהיה נחלתך כמו שאמר כִּי חֵלֶק י"י עַמּוֹ יַֽעֲקֹב חֶבֶל נַֽחֲלָתֽוֹ (דברים לב, ט), וְהֵם עַמְּךָ וְנַֽחֲלָתֶךָ (שם ט, כט). וכן וְנָחַל י"י אֶת־יְהֹוּדָה חֶלְקוֹ, כלומר יהודה יהיה נחלת השם לעולם על אדמת הקדש. ופירוש כִּֽי־אַתָּה תִנְחַל בְּכָל־הַגּוֹיִֽם אמר בתחלת המזמור עַד־מָתַי תִּשְׁפְּטוּ־עָוֶל, ואמר קוּמָה אֱלֹהִים שָׁפְטָה הָאָרֶץ, כלומר קח משפט העניים והצועקים חמס מידי הרשעים שופטי עול כי אתה תִנְחַל העניים בכל הגוים, כלומר באיזה גוי שיהיו העניים והעשוקים הם עמך ונחלתך ואתה תנחל אותם והצילם מיד העושקים. והשם וְנַֽחֲלָה לֹא־יִֽהְיֶה־לּוֹ בְּקֶרֶב אֶחָיו י"י הוּא נַֽחֲלָתוֹ (דברים יח, ב). והנפעל יתכן לפרש מזה וְנִחַלְתְּ בָּךְ לְעֵינֵי גוֹיִם (יחזקאל כב, טז), אף על פי שפירשתיו בשרש חָלַל. ויתכן להיות מזה ומשפטו וְנִנְחַלְתְּ ולולי החי"ת היה דגש וְנִחַלְתְּ בך. ופירושו שקודם לכן היית נחלתי אבל כיון שחטאת אין את נחלתי אלא תהי ננחלת בך ולא בי. והכבד [פִּעֵל] יוצא לשנים פעולים אֵלֶּה אֲשֶׁר־נִחַל מֹשֶׁה בְּעַרְבוֹת מוֹאָב (יהושע יג, לב), אֵלֶּה הַנְּחָלֹת אֲשֶׁר נִֽחֲלוּ אֶלְעָזָר הַכֹּהֵן וִֽיהוֹשֻׁעַ בִּן־נוּן (שם יט, נא) וכבד אחר [הִפְעִיל] יוצא גם כן לשנים פעולים כִּי אַתָּה תַּנְחִיל אֶת־הָעָם הַזֶּה (יהושע א, ו) בְּיוֹם הַנְחִילוֹ אֶת־בָּנָיו (דברים כא, טז), בְּהַנְחֵל עֶלְיוֹן גּוֹיִם (שם לב, ח) ושלא נזכר פעלו ממנו [הָפְעַל] כֵּן הָנְחַלְתִּי לִי יַרְחֵי־שָׁוְא (איוב ז, ג). וההתפעל וְהִתְנַֽחַלְתֶּם אֹתָם (ויקרא כה, מו) לְמַטּוֹת אֲבֹֽתֵיכֶם תִּתְנֶחָֽלוּ (במדבר לג, נד). ופירוש והתנחלתם אותם מהם כמו הֵם יָֽצְאוּ אֶת־הָעִיר (בראשית מד, ד) וענין אחר פָּרַץ נַחַל מֵֽעִם־גָּר (איוב כח, ד) וְהָיָה מֵֽהַנַּחַל תִּשְׁתֶּה (מלכים א' יז, ד) נַחְלָה עָבַר עַל־נַפְשֵֽׁנוּ (תהלים קכד, ד). ובלשון שנים אֶל כָּל־אֲשֶׁר יָבוֹא שָׁם נַֽחֲלַיִם יִֽחְיֶה (יחזקאל מז, ט) והקבוץ כָּל־הַנְּחָלִים הֹֽלְכִים אֶל־הַיָּם (קהלת א, ז), וְֽנַֽחֲלֵי בְלִיַּעַל יְבַֽעֲתֽוּנִי (תהלים ח, ה). נַֽהֲרֵי נַֽחֲלֵי דְּבַשׁ וְחֶמְאָֽה (איוב כ, יז) בא סמוך על סמוך וכן אֶת־מִסְפַּר מִפְקַד־הָעָם (שמואל ב' כד, ט), וּמִבְצַר מִשְׂגַּב חֽוֹמֹתֶיךָ (ישעיה כה, יב), מִבְחַר וְטֽוֹב־לְבָנוֹן (יחזקאל לח, טו), חַכְמֵי יֹֽעֲצֵי פַרְעֹה (ישעיה יט, יא), וּשְׂפֻנֵי טְמוּנֵי חֽוֹל (דברים לג, יט). וַיַּחְפְּרוּ עַבְדֵֽי־יִצְחָק בַּנָּחַל (בראשית כו, יט), בְּחַלְּקֵי־נַחַל חֶלְקֵךְ (ישעיה נז, ו), העמק שנגרים בו המים יקרא נחל ואף על פי שאין בו מים יקרא גם כן נחל, כי המקום הוא הנקרא נחל. וכן וְהִשְׁקָה אֶת־נַחַל הַשִּׁטִּֽים (יואל ד, יח), וְהָעִיר אֲשֶׁר בַּנַּחַל (דברים ב, לו). וכן בדברי רבותינו ז"ל (מגילה ג, ע"ב) ביושבת בנחל. אֶל־נַחַל אֵיתָן (דברים כא, ד), היה בו מים כי כתוב יִרְחֲצוּ אֶת־יְדֵיהֶם (שם). וכן וּצְדָקָה כְּנַחַל אֵיתָֽן (עמוס ה, כד), ששוטפים בו המים בכח. לַֽמְנַצֵּחַ אֶל־הַנְּחִילוֹת (תהלים ה, א), שם ניגון היה ידוע אצלם. ורבינו האיי ז"ל פירש המלה מלשון נחיל של דבורים (בבא קמא פרק עשירי משנה ב. דף קיד, ע"א), רוצה לומר כי ניגונו היה דומה לשריקת דבורים. 

נחם  
כִּֽי־נִחַם עַל־אַמְנוֹן כִּי־מֵֽת (שמואל ב' יג, לט), הוא נפעל עבר ועיקרו נִנְחַם והיתה החי"ת ראויה להדגש. וכן אוֹתָם יִרְאֶה פַרְעֹה וְנִחַם (יחזקאל לב, לא), וְנִֽחֲמוּ אֶתְכֶם (שם יד, כג), וְנִֽחַמְתִּי עַל־הָרָעָה (ירמיה יח, ח), וַיִּנָּחֵם יִצְחָק אַֽחֲרֵי אִמּֽוֹ (בראשית כד, סו), מֵֽאֲנָה לְהִנָּחֵם עַל־בָּנֶיהָ (ירמיה לא, טו), נִלְאֵיתִי הִנָּחֵֽם (שם טו, ו), והשם נֹחַם יִסָּתֵר מֵֽעֵינָֽי (יהושע יג, יד). ומשקל אחר וַֽאֲשַׁלֵּם נִֽחֻמִים (ישעיה נז, יח), דְּבָרִים נִֽחֻמִֽים (זכריה א, יג), וחסר הנסמך והראוי דברים דברי ניחומים. ומשקל אחר זֹאת נֶחָמָתִי בְעָנְיִי (תהלים קיט, נ). ומשקל אחר כּוֹס תַּנְחוּמִים (ירמיה טז, ז), מִשֹּׁד תַּנְחֻמֶיהָ (ישעיה סו, יא), תַּנְחוּמֶיךָ יְֽשַֽׁעַשְׁעוּ נַפְשִֽׁי (תהלים צד, יט). ובקבוץ הנקבות תַּנְחֻומוֹת אֵל (איוב טו, יא). והפעל הכבד [פִּעֵל] כִּֽי־נִחַם יְהֹוָה צִיּוֹן נִחַם כָּל־חָרְבֹתֶיהָ (ישעיה נא, ג), נַֽחֲמוּ עַמִּי (שם מ, א), כְּאִישׁ אֲשֶׁר אִמּוֹ תְּנַֽחֲמֶנּוּ (שם סו, יג), כַּֽאֲשֶׁר אֲבֵלִים יְנַחֵֽם (איוב כט, כה), וְלַמְנַֽחֲמִים וְלֹא מָצָֽאתִי (תהלים סט, כא). ושלא נזכר פעלו ממנו [פֻּעַל] סֹֽעֲרָה לֹא נֻחָמָה (ישעיה נד, יא), וּבִירֽוּשָׁלַם תְּנֻחָֽמוּ (שם סו, יג). וההתפעל וַיְמָאֵן לְהִתְנַחֵם (בראשית לז, לה). הוֹי אֶנָּחֵם מִצָּרַי (ישעיה א, כד), הראוי אֶתְנָחֵם כן כתבו רבי יונה באפשר. ואני אומר כי איננו כן כי הנו"ן קמוצה ולפיכך הוא מבנין נפעל ואם היה מבנין התפעל היתה פתוחה כי עם החי"ת לא יבא תשלום הדגש כמו שכתבתי בחלק הדקדוק. וַֽהֲנִֽחֹתִי חֲמָתִי בָּם וְהִנֶּחָמְתִּי (יחזקאל ה, יג), זָכַרְתִּי מִשְׁפָּטֶיךָ מֵעוֹלָם י"י וָֽאֶתְנֶחָֽם (תהלים קיט, נב), מִתְנַחֵם לְךָ לְהָרְגֶֽךָ (בראשית כז, מב), כלם ענין תנחומים וידוע הוא. וענין אחר וַֽי"י נִחָם כִּֽי־הִמְלִיךְ אֶת־שָׁאוּל (שמואל א' טו, לה), פתח כי הוא נפעל עבר והראוי בו נִנְחַם אֵין אִישׁ נִחָם עַל־רָעָתוֹ (ירמיה ח, ו), קמץ והוא נפעל עומד. וכן וְנִחָם עַל־הָֽרָעָֽה (יונה ד, ב), קמץ. כִּי נִחַמְתִּי כִּי עֲשִׂיתִֽם (בראשית ו, ז), וַיִּנָּחֶם י"י עַל־הָרָעָה (שמות לב, יד). וההתפעל וְעַל־עֲבָדָיו יִתְנֶחָם (דברים לב, לו). והשם יַחַד נִכְמְרוּ נִֽחוּמָֽי (הושע יא, ח), כלם ענין חרטה. ופירוש נכמרו ניחומי נתגלגלו חרטותי כשחשבתי להפך ולשחת אותם.

נחץ  
כִּֽי־הָיָה דְבַר־הַמֶּלֶךְ נָחֽוּץ (שמואל א' כא, ט), ענינו ענין מהירות.

נחר  
מִנְּחִירָיו יֵצֵא עָשָׁן (איוב מא, יב), הם שני נקבי האף. ונקראת העטישה על שם הנחירים מִדָּן נִשְׁמַע נַחְרַת סוּסָיו (ירמיה ח, טז), הוֹד נַחְרוֹ אֵימָֽה (איוב לט, כ). 

נחשׁ   
נִחַשְׁתִּי וַיְבָֽרֲכֵנִי י"י בִּגְלָלֶֽךָ (בראשית ל, כז), מְעוֹנֵן וּמְנַחֵשׁ (דברים יח, י), וְהָֽאֲנָשִׁים יְנַֽחֲשׁוּ (מלכים א' כ, לג) הֲלוֹא יְדַעְתֶּם כִּֽי־נַחֵשׁ יְנַחֵשׁ אִישׁ אֲשֶׁר כָּמֹֽנִי (בראשית מד, טו). והשם כִּי לֹא־נַחַשׁ בְּיַֽעֲקֹב (במדבר כג, כג), וְלֹֽא־הָלַךְ כְּפַֽעַם־בְּפַעַם לִקְרַאת נְחָשִׁים (שם כד, א). ענין הנחש האסור פירשו רבותינו ז"ל (סנהדרין סח, ע"ב) מְנַחֵשׁ זה האומר פתו נפלה מפיו, מקלו נפלה מידו בנו קורא לו מאחריו, עורב קורא לו, צבי הפסיקו בדרך, נחש מימינו ושועל משמאלו, אל תתחיל כי שחרית הוא ראש חדש הוא מוצאי שבת הוא. ועוד אמרו (שם) תנו רבנן לא תְנַֽחֲשׁוּ כגון אלו המנחשים בחולדה ובעופות ובכוכבים. ופירוש כי נַחֵשׁ יְנַחֵשׁ בו ישאל מנחשים בעבורו. ויש מפרשים שהוא עצמו ינחש בו כלומר יחשוב אבדת הגביע לנחש רע לעצמו שאבד ממנו הכלי שהיה שותה בו. וְהַנָּחָשׁ הָיָה עָרוּם (בראשית ג, א), ידוע. נָחָשׁ שָׂרָף (דברים ח, טו), נקרא כן לפי שהוא שורף בהבל פיו. נְחַשׁ נְחשֶׁת (במדבר כא, ט), כתב אדוני אבי ז"ל אמרו חכמי הרפואות כי אדם אשר ישכנו הנחש ויראה הנחשת מיד מת לפיכך אמר הקדוש ברוך הוא למשה עשה לך נְחַשׁ נְחשֶׁת והיה כל הנשוך וראה אותו, וחי בהפך טבע העולם להגדיל הנס. וכן דְּבֶלֶת תְּאֵנִים (ישעיה לח, כא) לחזקיהו. וכן וַיּוֹרֵהוּ י" עֵץ (שמות טו, כה), כי אמרו (מדרש ילקוט, בשלח רמז רנו בשם מכילתא) כי עץ מר היה. נְחָשִׁים צִפְעֹנִים (ירמיה ח, יז), הראוי נחשים וצפעונים כמו שֶׁמֶשׁ יָרֵחַ (חבקוק ג, יא). חֹֽלְלָה יָדוֹ נָחָשׁ בָּרִֽיחַ (איוב כז, יג), עַל לִוְיָתָן נָחָשׁ בָּרִחַ (ישעיה כו, א), נָחָשׁ עֲקַלָּתוֹן (שם), אֲצַוֶּה אֶת־הַנָּחָשׁ וּנְשָׁכָֽם (עמוס ט, ג), הוא לויתן ונקרא כן לפי שדומה לנחש. ונקרא גם כן תנין, הוא והדגים הגדולים כמו שנקראו נחשי היבשה גם כן תנינים. וענין נָחָשׁ בָּרִחַ, נָחָשׁ עֲקַלָּתוֹן הוא משל על מלכי אומות העולם. ויש מפרשים נָחָשׁ בָּרִחַ התלי ונקרא נָחָשׁ עֲקַלָּתוֹן בעבור שהוא כמו מעוות ובָּרִחַ שהוא מבריח מן הקצה אל הקצה. נְחֹשֶׁת קָלָֽל (יחזקאל א, ז), נְחֹשֶׁת מְמֹרָֽט (מלכים א' ז, מה), וּכְלֵי נְחשֶׁת מֻצְהָב טוֹבָה (עזרא ח, כז), נְחֹשֶׁת רַבָּה מְאֹד (דברי הימים א' יח, ח), עָשָׂה שְׁלֹמֹה אֶת־יָם הַנְּחֹשֶׁת (שם), ידוע. וַיִּשְׂאוּ אֶת־כָּל־נְחֻשְׁתָּם בָּבֶֽלָה (ירמיה נב, יז), לֹֽא־הָיָה מִשְׁקָל לִנְחֻשְׁתָּם כָּל־הַכֵּלִים הָאֵֽלֶּה (שם נב, כ) בשרק. ובאה ידיעה אחר הכינוי כמו ותפתח וַתִּרְאֵהוּ אֶת־הַיֶּלֶד (שמות ב, ו), והדומים לו כמו שכתבנו בחלק הדקדוק אִם־בְּשָׂרִי נָחֽוּשׁ (איוב ו, יב), פירוש אדוני אבי ז"ל הוא שקורין לו בלע"ז אצר"ו. וכן וְאֶֽת־אַרְצְכֶם כַּנְּחֻשָֽׁה (ויקרא כו, יט), וּמִצְֽחֲךָ נְחוּשָֽׁה (ישעיה מח, ד). וכן פירוש כל נחשת ונחושה שבמקרא שמדבר עליו לענין חוזק. וכן כֻּלָּם סָרֵי סֽוֹרְרִים הֹֽלְכֵי רָכִיל נְחשֶׁת וּבַרְזֶל (ירמיה ו, כח), פירוש כמו שהנחשת מעורב עם הברזל לחתוך יפה והוא שקורין לו בלע"ז אצרו כך הם מעורבים זה עם זה ברכילות להרע. וכן תרגום יונתן מְהַלְכִין בִּנְכִילוּ כְמָא דְמְעָרֵב נְחָשׁ עִם פַּרְזְלָא. ואמר סָרֵי סֽוֹרְרִים, כי סָרֵי הוא כמו שָֹרֵי בשֹי"ן, כלומר אדוני הסררים, כלומר העבדים סררים ורעים והולכי רכיל לאדוניהם כמו הנחשת עם הברזל שלא יעשה מלאכת החתוך זה מבלי זה. הִכְבִּיד נְחָשְׁתִּֽי (איכה ג, ז), וַיַּֽאַסְרֵהוּ בַּֽנְחֻשְׁתַּיִם (ירמיה לט, ז), ורגליך לֹֽא־לִנְחֻשְׁתַּיִם הֻגָּשׁוּ (שמואל ב' ג, לד), כלם בשרק, והם הכבלים. ונקראו כן לפי שעושין אותן מנחשת. וכן אמר התרגום בַּֽנְחֻשְׁתַּיִם בְּשַׁלְשְׁלָן דִנְחָשׁ. ואמר נְחֻשְׁתַּיִם בלשון שנים לפי שעושין אותן לשתי התלים. וַיִּקְרָא־לוֹ נְחֻשְׁתָּֽן (מלכים ב' יח, ד), תוספת האותיות למעט, כלומר שלא היה לו תועלת, כמו שכתבנו בשרש אִישׁוֹן. וכן אֲמִינוֹן (שמואל ב' יג, כ) כי התוספת למעט. יַעַן הִשָּׁפֵךְ נְחֻשְׁתֵּךְ (יחזקאל טז, לו), פירוש תחתיתך, והוא שכנה בו לערוה. וכן אמר בו התרגום חֲלַף דְאַגְלִיאַת בְּהֲתָתֵיךְ. וכן וְחָרָה נְחֻשְׁתָּהּ (שם כד, יא) תחתיתה. וכן במשנה (כלים פרק שמיני משנה ג. דף טו) חבית שהיא מליאה משקין טהורין ונתנה למטה מנחשתו של תנור, פירוש תחתיתו.

נחת  
מִֽי־יֵחַת עָלֵינוּ (ירמיה כא, יג), משפטו עדות ולולי החי"ת היה דגש, ופירושו מי ירד או מי יחנה. ותרגום וַיֵּרֶד (בראשית טו, יא) וּנְחַת. וַתִּנְחַת עָלַי יָדֶֽךָ (תהלים לח, ג), ותרד עלי מכתך. והשם אִם־יַחַד עַל־עָפָר נָֽחַת (איוב יז, טז), וְנַחַת זְרוֹעוֹ יַרְאֶה (ישעיה ל, ל). והתאר כִּֽי־שָׁם אֲרָם נְחִתִּֽים (מלכים ב' ו, ט). ובא הדגש תמורת הנח כי הראוי נְחִיתִּים בפלס שְֹרִידִים ופירושו יורדים וחונים שם. והנפעל כִּֽי־חִצֶּיךָ נִֽחֲתוּ־בִי (תהלים לח, ג), משפטו נִנְחֲתוּ כלומר ירדו בי וחנו עלי. והפעל הכבד [הִפְעִיל] שָׁמָּה הַֽנְחַת י"י גִּבּוֹרֶֽיךָ (יואל ד, יא), פירוש הוריד שמה גבוריך ומלאכיך לעזרה על רוץ מִן־שָׁמַיִם נִלְחָמוּ (שופטים ה, כ). וכבד אחר [פִּעֵל] נַחֵת גְּדוּדֶהָ (תהלים סה, יא), פירוש הוריד המטר בגתריה כמו שאמר תְּלָמֶיהָ רַזֵּה (שם). ויתכן להיות מזה וְנַחַת שֻׁלְחָנְךָ מָלֵא דָֽשֶׁן (איוב לו, טז), כלומר מה שירד ויחנה על שלחנך. וכבר כתבנו אותו בשרש יָנַח. ויתכן להיות מזה השרש וּבְרֶגַע שְׁאוֹל יֵחַֽתּוּ (שם כא, יג), ודגשות התי"ו מפני ההפסק לתפארת. וכתבנו וְנִחַת קֶֽשֶׁת־נְחוּשָׁה (שמואל ב' כב, לה), בשרש חָתַת. 

נטה  
כִּי יוֹאָב נָטָה אַֽחֲרֵי אֲדֹֽנִיָּה וְאַֽחֲרֵי אַבְשָׁלוֹם לֹא נָטָה (מלכים א' ב, כה), אמר זה לפי שמרדו שניהם אבשלום ואדניה אמר כי יואב לא היה נסכם במרד אבשלום אבל במרד אדניה היה נסכם ונטה אחריו להחזיק הממלכה בידו כי דוד היה זקן ולא פחד ממנו. ואין אבשלום שלמה כאשר כתב רבי יונה, כי לא נמצא זה ההפך שיזכור אדם במקום חבירו. וגם כן זֶרַע יַֽעֲקוֹב וְדָוִד (ירמיה לג, כו) אין יעקב אהרן כי אם יעקב עצמו, כלומר לא אמאס זרע יעקב וזרע דוד, כי אף על פי שדוד מזרע יעקב אחר שנבחר למלך וזרעו אחריו הוא ראש למשפחתו כלה. ואמר כי מזרע דוד יהיו מושלים בישראל וכן משאר זרע יעקב יחיו גדולים ורבים מושלים על זרע ישראל ובכללם הכהנים שזכר ושאר נסיכי ישראל, רוצה לומר שלא יהיו עוד בממשלת האומות אלא בממשלת מלכיהם ונסיכיהם כמו שאמר וְאָשִׁיבָה שֹֽׁפְטַיִךְ (ישעיה א, כו). וכן בְּנֵי־יַֽעֲקֹב וְיוֹסֵף סֶֽלָה (תהלים עז, טז), רוצה לומר שאר בני יעקב. וזכר יוסף לפי שהיה ראש. והחכם רבי אברהם אבן עזרא ז"ל פירש איך מי שהוא מזרע יעקב אמאס? בעבור שאמרה תורה שלא יהיה מלך מושל בישראל כי אם מיעקב, ועוד שהוא ממשפחת דוד והנה הם שתי מעלות. וּכְאֹרֵחַ נָטָה לָלֽוּן (ירמיה יד, ח), נְטֵה לְךָ עַל־יְמִֽינְךָ (שמואל ב' ב, כא), כִּמְעַט נָטָוֻי [נָטָיוּ] רַגְלָי (תהלים עג, ב), עַד־נְטוֹת הַיּוֹם (שופטים יט, ח), אִם תִּטֶּה אַשֻּׁרִי מִנִי הַדָּרֶךְ (איוב לא, ז), וַיִּטּוּ אַֽחֲרֵי הַבָּצַע (שמואל א' ח, ג), אַל־תֵּט יָמִין וּשְׂמֹאול (משלי ד, כז), אלו והדומים להם הם פעלים עומדים. ואשר הם פעלים יוצאים הִנְנִי נֹטֶֽה־אֵלֶיהָ כְּנָהָר שָׁלוֹם (ישעיה סו, יב), וַיֵּט שָׁמַיִם וַיֵּרַד (תהלים יח, י), וַיֵּט מֹשֶׁה אֶת־יָדוֹ (שמות י, כב), וַיֵּט אָֽהֳלֹה בֵּית־אֵל (בראשית יב, ח), נָטִיתִי לִבִּי לַֽעֲשׂוֹת חֻקֶּיךָ (תהלים קיט, קיב), כְּקִיר נָטוּי (שם סב, ד), יָמַי כְּצֵל נָטוּי (שם קב, יב), וּבִזְרוֹעַ נְטוּיָה (דברים ד, לד), נְטוּוֹת [נְטוּיוֹת] גָּרוֹן (ישעיה ג, טז). והנפעל כִּי יִנָּטוּ צִלְלֵי־עָֽרֶב (ירמיה ו, ד). והפעל הכבד [הִפְעִיל] וְעָלַי הִטָּה־חֶסֶד (עזרא ז, כח), לֹֽא־תַטֶּה מִשְׁפָּט (דברים טז, יט), הַטֵּה אֱלֹהַי אָזְנְךָ (דניאל ט, יח). וְהָעִיר מָֽלְאָה מֻטֶּה (יחזקאל ט, ט), פירוש דין מטה. אַל־תַּט לִבִּי לְדָבָר רָע (תהלים קמא, ד), דַּרְכּוֹ שָׁמַרְתִּי וְלֹֽא־אָֽט (איוב כג, יא), וַיַּט אֶת־לְבַב כָּל־אִֽישׁ־יְהוּדָה (שמואל ב' יט, טו), וַיַּט־עָלֵינוּ חֶסֶד (עזרא ט, ט), ענינם ענין ההסיה וההגעה אל הדבר. ומזה השרש והענין וְאַט אֵלָיו אוֹכִֽיל (הושע יא, ד), פירוש ואטה אליו מאכל. וכן סוּרוּ מִנֵּי־דֶרֶךְ הַטּוּ מִנֵּי־אֹרַח (ישעיה ל, יא), אף על פי שידמה פעל עומד כמו סוּרוּ אינו אלא פעל יוצא, ופירושו הטו אותנו מדרך י"י לדרך אחרת כמו שאמר אחריו השביתו מפנינו את קדוש ישראל. וענין קרוב לזה נוֹטֶה שָׁמַיִם (תהלים קד, ב). [וענין קרוב לזה] כִּנְחָלִים נִטָּיוּ (במדבר כד, ו), וְקָוה [וְקָו] יִנָּטֶה (זכריה א, טז), ענין פשיטה ומתיחה. ופירש רבי יונה מזה הענין וְעַל־בְּגָדִים חֲבֻלִים יַטּוּ אֵצֶל כָּל־מִזְבֵּחַ (עמוס ב, ח), כלומר יפשטו וישענו אצל כל מזבח. או יהיה מהענין הראשון והוא הנכון. ומהענין הזה נקראת מטה וַיִּתְחַזֵּק יִשְׂרָאֵל וַיֵּשֶׁב עַל־הַמִּטָּֽה (בראשית טח, ב), הַשֹּֽׁכְבִים עַל־מִטּוֹת שֵׁן (עמוס ו, ד). והראוי בהן מִנְטָה מִנְטוֹת. ונקראת כן לפי שהאדם שוכב עליה ופושט עצמו ונשען עליה. וכבר כתבנוהו בשרש מָטַט. וכן נאמר מזה מַטֶּה וַיֹּאמֶר מַטֶּֽה (שמות ד, ב), אֶת־מַטֵּה הָֽאֱלֹהִים בְּיָדֽוֹ (שם ד, כ). והקבוץ בלשון נקבות אֶת־כָּל־הַמַּטֹּת מִלִּפְנֵי י"י (במדבר יז, כד). ובלשון זכרים נקבת בְמַטָּיו רֹאשׁ פְּרָזָו [פְּרָזָיו] (חבקוק ג, יד). ונקרא כן לפי שהאדם נשען עליו. ופירש רבי יונה צָץ הַמַּטֶּה (יחזקאל ז, י), מהענין הראשון. ויפה פירש לפי שאמר פָּרַח הַזָּדֽוֹן (שם) ונקרא השבט מטה אֶלֶף לַמַּטֶּה (במדבר לא, ה), כי ענין שבט ומטה אחד, כלם ענין משען. וכן אמר בְּשִׁבְרִי לָכֶם מַטֵּה־לֶחֶם (ויקרא כו, כו), כָּל־מַטֵּה־לֶחֶם שָׁבָֽר (תהלים קה, טז), כלומר משען וחוזק. ואפשר להיות מן השרש הזה מַטָּה. וכבר כתבנוהו בשרש מָטַט.

נטל  
כִּי נָטַל עָלָֽיו (איכה ג, כח), אָנֹכִי נוֹטֵל עָלֶיךָ (שמואל ב' כד, יב), פירושו נושא תרגום וַיִּשָּׂא (בראשית כט, א) ונְטַל. הֵן אִיִּים כַּדַּק יִטּֽוֹל (ישעיה מ, טו). והשם וְנֵטֶל הַחוֹל (משלי כז, ג), בחמש נקודות כלומר משא החול. ומשקל אחר כָּל־נְטִילֵי כָֽסֶף (צפניה א, יא), כלומר כל משאי כסף. או יהיה נטילי כסף נושאי כסף, כלומר העשירים ראשי הכסף. וכן אמר התרגום כָּל עֲתִּירֵי נִכְסַיָא. והפעל הכבד [פִּעֵל] וַֽיְנַטְּלֵם וַֽיְנַשְּׂאֵם (ישעיה סג, ט). 

נטע  
נָטַע אֹרֶן (ישעיה מד, יד), נָטַעְתִּי לִי כְּרָמִֽים (קהלת ב, ד), וּנְטַעְתֶּם כָּל־עֵץ מַֽאֲכָל (ויקרא יט, כג), נָטְעוּ נֹטְעִים (ירמיה לא, ד), וְעֵת לַֽעֲקוֹר נָטֽוּעַ (קהלת ג, ב), וַיִּטַּע י"י (בראשית ב, ח), עוֹד תִּטְּעִי כְרָמִים (ירמיה לא, ד), עַל־כֵּן תִּטְּעִי נִטְעֵי נַֽעֲמָנִים (ישעיה יז, י), וַיִּטְּעוּ כְרָמִים (תהלים קז, לז), לֹא יִטְּעוּ וְאַחֵר יֹאכֵל (ישעיה סה, כב), כלם בדגש הטי"ת. לִבְנוֹת וְלִנְטֽוֹעַ (ירמיה א, י), עֵת לָטַעַת (קהלת ג, ב). ועל דרך הרחבה וְיִטַּע אָֽהֳלֵי אַפַּדְנוֹ (דניאל יא, מה), לִנְטֹעַ שָׁמַיִם (ישעיה נא, טז), וכן וּֽכְמַשְׂמְרוֹת נְטוּעִים (קהלת יב, יא). ועל דרך ההשאלה וּנְטַעְתִּיו וְשָׁכַן תַּחְתָּיו (שמואל ב' ז, י), וּנְטַעְתִּים עַל־אַדְמָתָם (עמוס ט, טו), תְּבִאֵמוֹ וְתִטָּעֵמוֹ (שמות טו, יז). והשם וְעָשָׂה קָצִיר כְּמוֹ־נָֽטַע (איוב יד, ט), נִטְעֵי נַֽעֲמָנִים (ישעיה יז, י). ומשקל אחר נְטַע שַֽׁעֲשׁוּעָיו (שם ה, ז). ומשקל אחר אֲשֶׁר בָּנֵינוּ כִּנְטִעִים (תהלים קמד, יב). ומשקל אחר מַטַּע י"י לְהִתְפָּאֵֽר (ישעיה סא, ג), לְמַטָּעֵי כָרֶם (מיכה א, ו), נֵצֶר מַטָּעַו [מַטָּעַי] (ישעיה ס, כא). והנפעל אַף בַּל־נִטָּעוּ (שם ט, כד), ענינם ידוע.

נטף  
וְיָדַי נָֽטְפוּ־מוֹר (שיר השירים ה, ה), גַּם־שָׁמַיִם נָטָפוּ (שופטים ה, ד), נֹפֶת תִּטֹּפְנָה (משלי ה, ג) יִטְּפוּ הֶֽהָרִים עָסִיס (יואל ד, יח). והשם כִּי יְגָרַע נִטְפֵי־מָיִם (איוב לו, כז). והכבד [הִפְעִיל] וְהִטִּיפוּ הֶֽהָרִים עָסִיס (עמוס ט, יג). ענין הכל ההזלה וההתכה. ובדרך ההשאלה בענין הדבור וְעָלֵימוֹ תִּטֹּף מִלָּתִֽי (איוב כט, כב), כענין תִּזַּל כַּטַּל אִמְרָתִי (דברים לב, ב). והפעל הכבד [הִפְעִיל] אַטִּף לְךָ לַיַּיִן וְלַשֵּׁכָר (מיכה ב, יא), וְהַטֵּף אֶל־דָּרוֹם (יחזקאל כא, ב), והיה מַטִּיף הָעָם הַזֶּֽה (מיכה ב, יא) אַל־תַּטִּפוּ יַטִּיפוּן (שם ב, ו). פירוש הפסוק כי ישראל היו מטיפין ואומרים לנביאי האמת אל חטיפו. הַנְּטִיפוֹת וְהַשֵּׁירוֹת (ישעיה ג, יט), לְבַד מִן־הַשַּֽׂהֲרֹנִים וְהַנְּטִפוֹת (שופטים ח, כו), הם הענקים. ואומרים שקורין לבדולח הזך בערבי אל נט"ף. נָטָף וּשְׁחֵלֶת (שמות ל, לג), אמרו שהוא צרי ונקרא כן על שם שנוטף מעצי הקטף כמו שאמרו רבותינו ז"ל (כריתות ו, ע"א), צרי אינו אלא שרף הנוטף מעצי הקטף. בלסמ"ו בלע"ז. ויש מפרשים מזה הַנְּטִיפוֹת וְהַשֵּׁירוֹת כלי שמניחין בו הצרי. 

נטר  
הֲיִנְטֹר לְעוֹלָם (ירמיה ג, ה), וְנוֹטֵר הוּא לְאֹֽיְבָֽיו (נחום א, ב), לֹא אֶטּוֹר לְעוֹלָֽם (ירמיה ג, יב) לֹֽא־תִקֹּם וְלֹֽא־תִטֹּר (ויקרא יט, יח), שָׂמֻנִי נֹטֵרָה אֶת־הַכְּרָמִים (שיר השירים א, ו), כלם ענין שמירה. ותרגום וַיִּשְׁמֹר (בראשית כו, ה) וּנְטַר, ומענין הזה אמר לדבר שמציבין אותו לירות שם החצים מטרה וַיְקִימֵנִי לוֹ לְמַטָּרָֽה (איוב טז, יב). ובאל"ף במקום ה"א כַּמַּטָּרָא לַחֵֽץ (איכה ג, יב). וכן נגזר מזה הענין בַּֽחֲצַר הַמַּטָּרָה (ירמיה לב, ב), כמו שנאמר בענין זה וַיֶּֽאֱסֹף אֹתָם אֶל־מִשְׁמָר (בראשית מב, יז), וכן ועמדו בְּשַׁעַר הַמַּטָּרָֽה (נחמיה יב, לט), שהיו השומרים עומדים שם.

נטשׁ  
וְהִנֵּה נָטַשׁ אָבִיךָ אֶת־דִּבְרֵי הָֽאֲתֹנוֹת (שמואל א' י, ב), וְעַל־מִי נָטַשְׁתָּ מְעַט הַצֹּאן (שם א' יז, כח), כִּי נָטַשְׁתָּה עַמְּךָ בֵּית יַֽעֲקֹב (ישעיה ב, ו), וְלֹא נְטַשְׁתַּנִי לְנַשֵּׁק (בראשית לא, כח), וּנְטַשְׁתִּיךָ הַמִּדְבָּרָה (יחזקאל כט, ה), תִּשְׁמְטֶנָּה וּנְטַשְׁתָּהּ (שמות כג, יא), כִּי לֹֽא־יִטֹּשׁ י"י אֶת־עַמּוֹ (שמואל א' יב, כב), וַיִּטֹּשׁ דָּוִד אֶת־הַכֵּלִים (שם א' יז, כב), וְלִפְנֵי הִתְגַּלַּע הָרִיב נְטֽוֹשׁ (משלי יז, יד). והנפעל נִטְּשָׁה עַל־אַדְמָתָהּ (עמוס ה, ב), נִטְּשׁוּ חֲבָלָיִךְ (ישעיה לג, כג), נִטְּשׁוּ עָבְרוּ יָֽם (שם טז, ח), וַיִּנָּטְשׁוּ בַּלֶּֽחִי (שופטים טו, ט), וַיִּנָּֽטְשׁוּ בְּעֵמֶק רְפָאִֽים (שמואל ב' ה, יח). ושלא נזכר פעלו ממנו  מהדגוש [פֻּעַל] אַרְמוֹן נֻטָּשׁ (ישעיה לב, יד), ענין הכל ענין עזיבה והנחה. אבל וְנָֽטַשְׁתִּי אֶתְכֶם וְאֶת־הָעִיר אֲשֶׁר נָתַתִּי לָכֶם וְלַֽאֲבֽוֹתֵיכֶם מֵעַל פָּנָֽי (ירמיה כג, לט), הוא כענין ונתשׁתּי בתי"ו. וכן אִם־יִנָּתְשׁוּ מַיִם זָרִים (שם יח, טו), כמו אם ינטשׁו בטי"ת, כי התי"ו והטי"ת ממוצא אחד. וכן טָעָה ותָעָה בענין אחד. וענין קרוב לזה והוא פועל עומד וַיִּטֹּשׁ עַל־הַֽמַּֽחֲנֶה (במדבר יא, לא), ענינו ויפשוט. וכן וַתִּטּשׁ הַמִּלְחָמָה (שמואל א' ד, ב), וְהִנֵּה נְטֻשִׁים עַל־פְנֵי כָל־הָאָרֶץ (שם א' ל, טז), מִפְּנֵי חֶרֶב נְטוּשָׁה (ישעיה כא, טו), כלם ענין פשיטה והנחה. ויתכן מזה נִטְּשׁוּ עָבְרוּ יָֽם (ישעיה טז, ח), וַיִּנָּטְשׁוּ בַּלֶּֽחִי (שופטים טו, ט), וַיִּנָּֽטְשׁוּ בְּעֵמֶק רְפָאִֽים (שמואל ב' ה, יח), והוא עובר. וְדָמָיו עָלָיו יִטּוֹשׁ (הושע יב, טו), כלומר יניח עליו דמיו אשר שפך. ונקראו מזה הענין הסעפים הארוכים שמתפשטים אנה ואנה נטישות וְאֶת־הַנְּטִישׁוֹת הֵסִיר הֵתַֽז (ישעיה יח, ה), הָסִירוּ נְטִישׁוֹתֶיהָ (ירמיה ה, י). ויש מפרשים הָסִירוּ נְטִישׁוֹתֶיהָ שיני החומה מירל"י בלע"ז ויונתן תרגם זאת בִּרְנְיָתְהָא. 

נין  
וְנִין וָנֶכֶד (ישעיה יד, כב), וּלְנִינִי וּלְנֶכְדִּי (בראשית כא, כג), נִינָם יָחַד (תהלים עד, ח), ענינם כמו בן. ומשקל אחר וְאַֽחֲרִיתוֹ יִהְיֶה מָנֽוֹן (משלי כט, כא). והנפעל ממנו לִפְנֵי שֶׁמֶשׁ יִנֹּין [יִנּוֹן] שְׁמוֹ (תהלים עב, יז). וכבר כתבנו נִינָם יָחַד בשרש יָנָה.

ניק  
וַתִּקַּח הָֽאִשָּׁה הַיֶּלֶד וַתְּנִיקֵֽהוּ (שמות ב, ט), מענין ינק והם שנים שרשים וענינם אחד הוא.

נכד  
וְנִין וָנֶכֶד (ישעיה יד, כב), בשש נקודות וּלְנִינִי וּלְנֶכְדִּי (בראשית כא, כג). הוא בן הבן.

נכה  
וְהִכָּה בַיָּם חֵילָהּ (זכריה ט, ד), וְהִכִּיתָ אֶת־כָּל־זְכוּרָהּ (דברים כ, יג), וְהִכִּתִיו וַֽהֲמִיתִּֽיו (שמואל א' יז, לה). בִּדְבַר י"י הַכֵּינִי נָא (מלכים א' כ, לה), נכתב ביו"ד מקום למ"ד הפעל. וְהִכִּיתָ בַצּוּר (שמות יז, ו), הַכֵּה תַכֶּה (דברים יג, טז), וְהִכֵּיתִי קַשְׁתְּךָ מִיַּד שְׂמֹאולֶךָ (יחזקאל לט, ג), וַיַּךְ אֶֽת־הַֽחֲנִית בַּקִּיר (שמואל א' יט, י), לְכוּ וְנַכֵּהוּ בַלָּשׁוֹן (ירמיה יח, יח), יַךְ וְיַחְבְּשֵֽׁנוּ (הושע ו, א), וַיַּךְ הַבָּרָד (שמות ט, כה), וָאַךְ אֽוֹתְךָ (שם ט, טו), אַכֶּה כַפִּי אֶל־כַּפִּי (יחזקאל כא, כב), וְהַךְ כַּף אֶל־כָּף (שם כא, יט), וַיַּכּוּ־כָף (מלכים ב' יא, יב), וְהַךְ אֶת־עֲפַר הָאָרֶץ (שמות ח, יב). וְיַךְ שָׁרָשָׁיו (הושע יד, ו), כלומר יכה שרשיו הנה והנה רוצה לומר שילכו שרשיו לרחוק. ובא הלשון הזה, כענין וּמָחָה עַל־כֶּתֶף יָם־כִּנֶּרֶת (במדבר לד, יא). הִנֵּה אָֽנֹכִי מַכֶּה בַּמַּטֶּה אֲשֶׁר־בְּיָדִי (שמות ז, יז), הָֽאִשָּׁה הַמֻּכָּה (במדבר כה, טו), וְהִנֵּה עֲבָדֶיךָ מֻכִּים (שמות ה, טז). ועל דרך ההשאלה וַיַּכּוּ אֶת־צִקְלַג (שמואל א' ל, א), רוצה לומר ויהרסו כי על העיר הוא אומר ולא על העם שהרי אמר מִקָּטֹן וְעַד־גָּדוֹל לֹא הֵמִיתוּ אִישׁ (שם ל, א), ושלא נזכר פעלו ממנו [הָפְעַל] אֲשֶׁר הֻכָּה אֶת־הַמִּדְיָנִית (במדבר כה, יד). ונכתב בו"ו עם הדגש הוּכָּֽה־כָעֵשֶׂב וַיִּבַשׁ לִבִּי (תהלים קב, ה), עַֽל־מֶה תֻכּוּ (ישעיה א, ה). ושלא נזכר פעלו מהדגוש [פֻּעַל] וְהַפִּשְׁתָּה וְהַשְּׂעֹרָה נֻכָּתָה (שמות ט, לא), וְהַֽחִטָּה וְהַכֻּסֶּמֶת לֹא נֻכּוּ (שם ט, לב). והנפעל וְשַׁבְתֶּם מֵאַֽחֲרָיו וְנִכָּה וָמֵֽת (שמואל ב' יא, טו). וכתב רבי יעקב בן אלעזר ז"ל שם בלשון זכר מַכֶּה בסגול הכ"ף בפלס מַטֶּה. והקבוץ מִן־הַמַּכִּים אֲשֶׁר יַכֻּהוּ אֲרַמִּים (מלכים ב' ח, כט). וכן כתב אדוני אבי ז"ל.  ורבי יונה כתב כי הוא מקובץ מן מכה לשון נקבה כמו מן חִטָּה חִטִּים, שָׁנָה שָׁנִים, פָּנָה פָּנִים. והשם בלשון נקבה מַכָּה, מַכַּת־חֶרֶב (אסתר ט, ה), מָה הַמַּכּוֹת הָאֵלֶּה (זכריה יג, ו). וְהִפְלָא י"י אֶת־מַכֹּתְךָ (דברים כח, נט), בא בסימן ריבוי הנקבות לבד על נכון אבל לא על המנהג. וענין קרוב לזה נְכֵה רַגְלָיִם (שמואל ב' ד, ד), נֶאֶסְפוּ עָלַי נֵכִים (תהלים לה, טו). והקבוץ בהתחלף הה"א באל"ף נראית תֶּהְגּוּ אַךְ־נְכָאִֽים (ישעיה טז, ז). והנפעל ממנו נִכְּאוּ מִן־הָאָֽרֶץ (איוב ל, ח). ואפשר להיות מזה הענין פַרְעֹה נְכֹה (מלכים ב' כג, כט). וקראו כן לפי שהיה נכה רגלים. וכן תרגם יונתן פַּרְעֹה חֲגִירָא. 

נכח  
נֹכַח הַשֻּׁלְחָן (שמות כו, לה). ומשקל אחר נִכְחוֹ תַֽחֲנוּ (שם יד, ב), ענינם ענין נגד ועמת. לְנֹכַח אִשְׁתּוֹ (בראשית כה, כא), פירוש לעומת אשתו כלומר בעבורה. ויש מפרשים לְנֹכַח אִשְׁתּוֹ כי בהתפללו היה נכח אשתו כדי שיכוין לבו בתפלה עליה. ומן הענין הזה וּנְכֹחָה לֹֽא־תוּכַל לָבֽוֹא (ישעיה נט, יד), לֹא תֶחֱזוּ־לָנוּ נְכֹחוֹת (שם ל, י), בְּאֶרֶץ נְכֹחוֹת יְעַוֵּל (שם כו, י). והמשקל הזה בלשון זכר הֹלֵךְ נְכֹחֽוֹ (שם נז, ב), כֻּלָּם נְכֹחִים לַמֵּבִין (משלי ח, ט), ענינם היושר והנכונה. ובאו בלשון הזה לפי שהם נכח האדם כמו שנקראו גם כן נְגִידִים בענין זה הדברים הטובים כמו שפירשתי בשרש נָגַד.

נכל  
וְאָרוּר נוֹכֵל (מלאכי א, יד). והשם בְּנִכְלֵיהֶם (במדבר כה, יח). והכבד [פִּעֵל] אֲשֶׁר־נִכְּלוּ לָכֶם (שם). וההתפעל וַיִּתְנַכְּלוּ אֹתוֹ לַֽהֲמִיתֽוֹ (בראשית לז, יח), לְהִתְנַכֵּל בַּֽעֲבָדָֽיו (תהלים קה, כה). ענינם המחשבה הרעה הצפונה בלב, ויהיה ממנה המעשה בערמה. ותרגום לְהָרְגוֹ בְעָרְמָה (שמות כא, יד) לְמִקְטְלֵיהּ בִּנְכִילוּ.

נכס  
בִּנְכָסִים רַבִּים שׁוּבוּ אֶל־אָֽהֳלֵיכֶם (יהושע כב, ח). הלשון הזה ידוע בדברי רבותינו ז"ל והוא כולל כל דבר קרקע ומטלטלין כלם וגם הבהמות, כי כן אמרו במשנה (שקלים פרק רביעי משנה ז. דף ו, ע"א) המקדיש נכסיו והיתה בהן בהמה ראויה ליקרב על גבי המזבח וכו'. ובארמית לַֽעֲנָשׁ נִכְסִין (עזרא ז, כו).

נכר  
וְלֹא נִכַּר־שׁוֹעַ לִפְנֵי־דָל (איוב לד, יט), הוא נפעל. וכן לֹא נִכְּרוּ בַּחוּצוֹת (איכה ד, ח). וההתפעל גַּם בְּמַֽעֲלָלָיו יִתְנַכֶּר־נָעַר (משלי כ, יא). ואדוני אבי ז"ל פירשו בהפך ההכרה כלומר הנער במעלליו יתנכר שאם פעלו זך וישר אומרים אין זה מעשה נער. והכבד [הִפְעִיל] וְלֹא הִכִּירוֹ כִּֽי־הָיוּ יָדָיו (בראשית כז, כג), וְהֵמָּה הִכִּירוּ אֶת־קוֹל הַנַּעַר הַלֵּוִי (שופטים יח, ג), ואין לי מַכִּיר (תהלים קמב, ה), וְאֵינָם מַכִּירִים לְדַבֵּר יְהוּדִית (נחמיה יג, כד), לֹֽא־תַכִּירוּ פָנִים בַּמִּשְׁפָּט (דברים א, יז), וַיַּכֵּר יְהוּדָה (בראשית לח, כו), הַֽכֵּר־פָּנִים לֹֽא־טוֹב (משלי כח, כא), וְיִשְׂרָאֵל לֹא יַכִּירָנוּ (ישעיה סג, טז), קמוץ ומשפטו צירי. נֶגֶד אַחֵינוּ הַֽכֶּר־לְךָ (בראשית לא, לב). והתאר אִישׁ מֵאֵת מַכָּרוֹ (מלכים ב' יב, ו), מֵאֵת מַכָּֽרֵיכֶם (שם ב' יב, ח). והשם הַכָּרַת פְּנֵיהֶם עָנְתָה בָּם (ישעיה ג, ט). ענין ההכרה ידוע. וענין אחר בְּיוֹם נָכְרוֹ (עבדיה א, יב), והוא מקור. וההתפעל בִּשְׂפָתָו [בִּשְׂפָתָיו] יִנָּכֵר שׂוֹנֵא (משלי כו, כד). והכבד [פִּעֵל] וַֽיְנַכְּרוּ אֶת־הַמָּקוֹם הַזֶּה (ירמיה יט, ד), פֶּן־יְנַכְּרוּ צָרֵימוֹ (דברים לב, כז), וְאֹתֹתָם לֹא תְנַכֵּֽרוּ (איוב כא, כט). וההתפעל וְהִיא מִתְנַכֵּרָֽה (מלכים א' יד, ה), וַיִּתְנַכֵּר אֲלֵיהֶם (בראשית מב, ז), ענין ההכחשה והזרות. והענין הזה הפך הענין הראשון. והתאר מזה הענין כָּל־בֶּן־נֵכָר (שמות יב, מג), אֱלֹהֵי נֵֽכַר־הָאָרֶץ (דברים לא, טז). וביו"ד אִישׁ נָכְרִי (שם יז, טו), מַלְבּוּשׁ נָכְרִֽי (צפניה א, ח), וְנָכְרִים בָּאוּ שְׁעָרָו [שְׁעָרָיו] (עבדיה א, יא), מִנָּכְרִיָּה אֲמָרֶיהָ הֶֽחֱלִֽיקָה (משלי ב, טז), נָכְרִיָּה עֲבֹדָתֽוֹ (ישעיה כח, כא), הֲלוֹא נָכְרִיּוֹת נֶחְשַׁבְנוּ לוֹ (בראשית  לא, טו). והשם וְנֶכֶר לְפֹֽעֲלֵי אָֽוֶן (איוב לא, ג) בשש נקדות. ואם יהיה בְּיוֹם נָכְרוֹ שם יהיה משקל אחר. וענין אחר נִכַּר אֹתוֹ אֱלֹהִים בְּיָדִי (שמואל א' כג, ז), פירוש מסר והסגיר. והנכון להיות נֶכֶר שם ותאר כי לְאֵל נֵכָֽר (תהלים פא, י), תאר. וכן כָּל־בֶּן־נֵכָר. ואותם שבא הסמיכות  עליהם יהיו שם כמו וּבְנֵי הַנֵּכָר (ישעיה נו, ה), וּבְנֵי נֵכָר (שם סא, ה), אֱלֹהֵי הַנֵּכָר (בראשית לה, ב), אֱלֹהֵי נֵֽכַר־הָאָרֶץ (דברים לא, טז). 

נכת  
נְכֹאת וּצְרִי וָלֹט (בראשית לז, כה), האל"ף תמורת ו"ו המשך ופירושו דבר נחמד. וכן וַיַּרְאֵם אֶת־בֵּית נְכֹתֹה [נְכֹתוֹ] (ישעיה לט, ב), בית חמדתו. וכן אמר התרגום יַת כֹּל בֵּית גִנְזוֹהִי. ויש מפרשים נכאת וצרי ולט פרי החרוב. ובבראשית רבה (סוף פרשה צא, דף קג), מפרש נכאת שעוה וידוע הוא. ויתכן להיות מהשרש הזה וַיַּכּוּם וַֽיַּכְּתוּם (במדבר יד, מה), ומשפטו היה וַיַּכִּיּתוּם כמו וַיַּדְבְּקוּ גַם־הֵמָּה (שמואל א' יד, כב), שמשפטו וַיַּדְבּיקוּ. וכן וָֽאֶכֹּת אֹתוֹ טָחוֹן (דברים ט, כא), אפשר להיות מעקר זה. וענינם פירשתי בשרש כָּתַת.

נלה  
כַּנְּלֹֽתְךָ לִבְגֹּד (ישעיה לג, א), משפטו כְּהַנְלֽוֹתְךָ במשפט כְּהַגְלֽוֹתְךָ ופירוש כהשלימך. והשם וְלֹֽא־יִטֶּה לָאָרֶץ מִנְלָֽם (איוב טו, כט), בפלס וְנָֽתַתִּי מִכְרָם (במדבר כ, יט), פירוש תכליתם והשלמתם. 

נמל  
וּנְמַלְתֶּם אֵת בְּשַׂר עָרְלַתְכֶם (בראשית יז, יא). ומהשרש הזה והענין הזה אלא שהם פעלים עומדים וּמִמַּעַל יִמַּל קְצִירֽוֹ (איוב יח, טז), כְּצִיץ יָצָא וַיִּמָּל (שם יד, ב), וּכְרֹאשׁ שִׁבֹּלֶת יִמָּֽלוּ (שם כד, כה). והנפעל נִמֹּלוּ אִתּֽוֹ (בראשית יז, כז), כַּֽאֲשֶׁר הֵם נִמֹּלִֽים (שם לד, כב). ובא במשקל נִפְעוֹל כמו נִשְׁלוֹחַ סְפָרִים (אסתר ג, יג). כלם ענין כריתה. לֵֽךְ־אֶל־נְמָלָה עָצֵל (משלי ו, ג), ובקבוץ הַנְּמָלִים עַם לֹא־עָז (שם ל, כה) ידוע.

נמר  
וְנָמֵר חֲבַרְבֻּרֹתָיו (ירמיה יג, כג), וְקַלּוּ מִנְּמֵרִים סוּסָיו (חבקוק א, ח), ידוע. והיא חיה שֶׁעורה כְּתָמִים כְּתָמִים. נָמֵר שֹׁקֵד עַל־עָרֵיהֶם (ירמיה ה, ו), המשיל האויב בנמר.

נסס  
וְנָֽשָׂא־נֵס לַגּוֹיִם (ישעיה ה, כז), י"י נִסִּֽי (שמות יז, טו). ידוע. ועקר הענין מענין גבהות והתרוממות, כי נושא הנס הוא נושאו גבוה שמתראה על כל בני הצבא ואחריו ילכו. והפעל הקל ממנו כִּמְסֹס נֹסֵֽס (ישעיה י, יח), וענינו כי כשימס נושא הנס כל בני הצבא ימסו ויברחו. והפעל הכבד הדומה למרובע [פֹּעֵל] רוּחַ י"י נֹסְסָה בֽוֹ (שם נט, יט), כלומר התרוממה על הצד להשיבו אחור. וההתפעל נָתַתָּה לִּירֵאֶיךָ נֵּס לְהִתְנוֹסֵס (תהלים ס, ו) פירוש להתרומם ולהתעלות. כִּי אַבְנֵי־נֵזֶר מִתְנֽוֹסְסוֹת עַל־אַדְמָתֽוֹ (זכריה ט, טז), פירוש מתרוממות. ורבי יהודה כתב כמסוס נוסס ענין אחר. ורבי יונה כתבו שרש אחר וענין אחר. וכן הוילון נקרא נֵס לפי שמרימין אותו על התורן בַּל־יְחַזְּקוּ כֵן־תָּרְנָם בַּל־פָּרְשׂוּ נֵס (ישעיה לג, כג) וְכַנֵּס עַל־הַגִּבְעָֽה (שם ל, יז).

נסג  
לֹא יִסַּג כְּלִמּֽוֹת (מיכה ב, ו). והפעל הכבד [הִפְעִל] מַסִּיג גְּבוּל (דברים כז, יז), כְּמַסִּיגֵי גְּבוּל (הושע ה, י) לֹא תַסִּיג גְּבוּל רֵֽעֲךָ (דברים יט, יד), אַל־תַּסֵּג גְּבוּל עוֹלָם (משלי כב, כח). וכמוהם אף על פי שנכתב בשֹי"ן גְּבֻלוֹת יַשִּׂיגוּ (איוב כד, ב). ענין כולם ענין הדבקה אל הקודם ודחותו ממקומו. ואפשר להיות מן השרש הזה בענין אחר וְנָסוֹג מֵֽאַחַר אֱלֹהֵינוּ (ישעיה נט, יג). והוא מקור מן הקל. ושלא נזכר פעלו מהנוסף ממנו [הָפְעַל] וְהֻסַּג אָֽחוֹר מִשְׁפָּט (שם נט, יד). והנני עתיד לכתבם בשרש סוּג.

נסה  
חלק רבי יונה השרש הוה לשלשה ענינים. ואינם כי אם ענין אחד כאשר כתבם רבי יהודה. וְהָאֱלֹהִים נִסָּה אֶת־אַבְרָהָם (בראשית כב, א), אֲשֶׁר נִסּוּנִי אֲבוֹתֵיכֶם (תהלים צח, ט), וְעַל נַסֹּתָם אֶת י"י (שמות יז, ז) כִּי לְבַֽעֲבוּר נַסּוֹת אֶתְכֶם בָּא הָֽאֱלֹהִים (שם כ, יז), פירש החכם הגדול הפילוסוף האלהי הרב רבינו משה בן מיימון ז"ל אל תירא מהמראה הגדולה אשר ראיתם כי לא היתה רק שיגיע לכם האמת, ובראות העין בעבור שכשינסה י"י אתכם בנביא השקר ויאמר סתירת מה ששמעתם אותו שתעמדו על אמונתכם ולא ימעדו אשוריכם ולולי ששמעתם אותו בזו המראה הגדולה היה אפשר שהשמעו לו אחר שיאמר שהוא שליח אמתי. ובמדרש (ילקוט בשם מכילתא רמז, ש"א) מפרש נסות לשון דוממות מענין נֵס כלומר להגדיל ולרומם אתכם בא האלהים אליכם. ובענין הזה כִּי לֹא נִסִּיתִי (שמואל א' יז, לט), כִּי לֹֽא־נִסָּה (שם). הֲנִסָּה דָבָר אֵלֶיךָ תִלְאֶה (איוב ד, ב) פירוש אם נסה המנסה לדבר אליך ידענו שתלאה, ואף עי פי כן ועצור במלין מי יוכל. אוֹ הֲנִסָּה אֱלֹהִים (דברים ד, לד) לֹא תְנַסּוּ (שם ו, טז). לְכָה־נָּא אֲנַסְּכָה בְשִׂמְחָה (קהלת ב, א), אנסה אותך. והשם מַסָּה וּמְרִיבָה (שמות יז, ז), לְמַסַּת נְקִיִּם יִלְעָֽג (איוב ט, כג), הַמַּסֹּת הַגְּדֹלֹת (דברים ז, יט), כלם ענין בחינה. ופירוש כִּי לֹא נִסִּיתִי לא בחנתי עוד פעם אחרת ללכת באלה לפיכך לא אדע ללכת בהם. ופירוש המסות הגדלות שהיה הקדוש ברוך הוא בוחן אותם במכותיו אם יעמדו ברשעם אם לא. 

נסח  
בֵּית גֵּאִים יִסַּח י"י (משלי טו, כה), יַחְתְּךָ וְיִסָּֽחֲךָ מֵאֹהֶל (תהלים נב, ז). והפעל העומד וּבֽוֹגְדִים יִסְּחוּ מִמֶּֽנָּה (משלי ב, כב). והנפעל וְנִסַּחְתֶּם מֵעַל הָֽאֲדָמָה (דברים כח, סג), ענין כילם הרס ונתיצה. והשם מזה וּשְׁמַרְתֶּם אֶת־מִשְׁמֶרֶת הַבַּיִת מַסָּֽח (מלכים ב' יא, ו), פירוש משמרת הבית משמרת מסח, כלומר שלא יסח אחד מכם ויפרד מסדר המשמרת ללכת אל מקום אחר. ובא כענין פֶּן־יֶֽהֶרְסוּ (שמות יט, כא) לעלות אל י"י, כי הנפרד מהסדר ומהאסיפה כאילו הורס המעמד ונותצו. או יהיו פירושו שלא הסיחו דעתכם לענין אחר רק יהיו עיניכם ולבכם תמיד למשמרת הבית. ובענין הזה אמרו רבותינו ז"ל (סנהדרין צו, ע"א) הסח הדעת כלומר שמסיר אדם לבו ומעבירו מהענין ופונה לבו ודעתו לענין אחר.

נסך  
כִּֽי־נָסַךְ עֲלֵיכֶם י"י רוּחַ תַּרְדֵּמָה (ישעיה כט, י), וְהַמַּסֵּכָה הַנְּסוּכָה (שם כה, ז). וְהַמַּסֵּכָה צָרָה כְּהִתְכַּנֵּֽס (שם כח, כ), אֶת־הַיְתַד הָאֶרֶג וְאֶת־הַמַּסָּֽכֶת (שופטים טז, יד). וְאֵת קְשׂוֹת הַנָּסֶךְ (במדבר ד, ז), אֲשֶׁר יֻסַּךְ בָּהֵן (שמות לז, יז). ענין כלם ההסתר והכסוי. ויש לפרש כִּי שֶׁקֶר נִסְכּוֹ (ירמיה י, יד), הַפֶּסֶל נָסַךְ חָרָשׁ (ישעיה מ, יט), וּפִסְלִי וְנִסְכִּי צִוָּֽם (שם מח, ה), והדומים להם מזה הענין, כי היו עושים הפסל מעץ ומחפין אותו זהב וכסף. ויש לפרש עוד מזה וְלִנְסֹךְ מַסֵּכָה וְלֹא רוּחִי (שם ל, א), והוא משל על העצה. ופירוש הַמַּסֵּכָה, והַמַּסֶּכֶת הוא שם לבגד שמכסין בהן על המטה. ואמר אֶת־הַיְתַד הָאֶרֶג וְאֶת־הַמַּסָּֽכֶת (שופטים טז, יד), כי עדין היתד המסכת במקום שהיו אורגים אותה והכל הסיע. ופירוק קשות הַנֶּסֶךְ, הקשות אשר יֻסַּךְ בהם שהיו הקשות כמין חצאי קנים חלולים ומשים אותם על ראש כל לחם ולחם כדי שיכנס הרוח ביניהם כדי שלא יתעפש הלחם, והנה הקשות היו סתר וכסוי ללחם. וענין אחר מִֽי־יָצַר אֵל וּפֶסֶל נָסָךְ (ישעיה מד, י), וּפִסְלִי וְנִסְכִּי (שם מח, ה) כִּי שֶׁקֶר נִסְכּוֹ (ירמיה י, יד), פֶּסֶל וּמַסֵּכָה (נחום א, יד), לֹֽא־יִסְּכוּ לַי"י יַיִן (הושע ט, ד). וְנֵסֶךְ לֹא תִסְּכוּ עָלָֽיו (שמות ל, ט) מהם בשש נקודות ומהם בחמש. וכבר כתבנום בחלק הדקדוק. ומשקל אחר יִשְׁתּוּ יֵין נְסִיכָם (דברים לב, לח) והכבד [הִפְעִיל] וְהִסִּכוּ נְסָכִים (ירמיה לב, כט), הַסֵּךְ נֶסֶךְ שֵׁכָר (במדבר כח, ז), וַיַּסֵּךְ אֹתָם לַֽי"י (שמואל ב' כג, טז). וכבד אחר [פִּעֵל] וַיְנַסֵּךְ אֹתָם לַי"י (דברי הימים א' יא, יח). ענין כלם והדומים להם ענין יציקה והתכה. וענין אחר וַֽאֲנִי נָסַכְתִּי מַלְכִּי (תהלים ב, ו). והנפעל מזה נִסַּכְתִּי מֵרֹאשׁ (משלי ח, כג). והתאר וְגַם אֱלֹֽהֵיהֶם עִם־נְסִֽכֵיהֶם עִם־כְּלֵי חֶמְדָּתָם (דניאל יא, ח), נְסִיכֵי סִיחוֹן (יהושע יג, כא) ענין כלם הגדולה והקצינות והנסיכות. ויש לפרש מזה וְלִנְסֹךְ מַסֵּכָה וְלֹא רוּחִי (ישעיה ל, א), כלומר שמשימים עליהם קצינים שלא ברשותי שהיו מבקשים עזר מפרעה כמו שאמר לָעוֹז בְּמָעוֹז פַּרְעֹה וְלַחְסוֹת בְּצֵל מִצְרָֽיִם (שם ל, ב). 

נסע  
כִּי נָסַע מִלָּכִֽישׁ (ישעיה לז, ח), וְרוּחַ נָסַע מֵאֵת י"י (במדבר יא, לא), וַיִּסַּע אַבְרָם (בראשית יב, ט), וְהִנֵּה מִצְרַיִם נֹסֵעַ אַֽחֲרֵיהֶם (שמות יד, י), רוב הבנין בשוא והסמ"ך הוא קל. וַיִּסְעוּ מִסֻּכֹּת (במדבר לג, ו), נִסְעָה וְנֵלֵכָה (בראשית לג, יב). ונדגש וַנִּסְּעָה מִנְּהַר אַֽהֲוָא (עזרא ח, לא). ויש אומרים נִסְעָה וְנֵלֵכָה ציווי בתוספת ה"א. קוּמוּ סְּעוּ (דברים ב, כד), הָלוֹךְ וְנָסוֹעַ (בראשית יב, ט), וַיְהִי בִּנְסֹעַ הָֽאָרֹן (במדבר י, לה). אלו והדומים להם הם פעלים עומדים. והיוצאים וַיִּסַּע אֶת־הַיְתַד הָאֶרֶג (שופטים טז, יד), וַיִּסָּעֵם עִֽם־הַבְּרִיחַ (שם טז, ג). ויש לפרש גם אלה עומדים, ופירוש וַיִּסָּעֵם ויסע עמם, כלומר עם הדלתות וכן וַיִּסַּע אֶת־הַיְתַד. והנפעל דּוֹרִי נִסַּע וְנִגְלָה (ישעיה לח, יב), הֲלֹֽא־נִסַּע יִתְרָם (איוב ד, כא). והפעל הכבד [הִפְעִיל] וַיַּסַּע מֹשֶׁה אֶת־יִשְׂרָאֵל (שמות טו, כב), וְהַמָּלֵא תַּסִּֽיעִי (מלכים ב' ד, ד), וַיַּסִּעוּ אֲבָנִים גְּדֹלוֹת (שם א' ה, לא), מַסִּיעַ אֲבָנִים (קהלת י, ט). והשם אֶבֶן שְׁלֵמָה מַסָּע (מלכים א' ו, ז), פירוש שהיו מסיעים האבנים שלמות מההר, ולא שהיו בונין מאותן שהיו מוצאים פסולות רק הסיעו אותם מההר. וכן כתוב וַיַּסִּעוּ אֲבָנִים גְּדֹלוֹת (שם ה, לא). והקבוץ וַיֵּלֶךְ לְמַסָּעָיו (בראשית יג, ג), ובהקל אֶת־מוֹצָֽאֵיהֶם לְמַסְעֵיהֶם (במדבר לג, ב), אֵלֶּה מַסְעֵי בְנֵֽי־יִשְׂרָאֵל (שם לג, א). והשם בענין המקור וּלְמַסַּע אֶת־הַֽמַּֽחֲנֽוֹת (שם י, ב), כאילו אמר ולהסיע את המחנות. וכן קוּם לֵךְ לְמַסַּע לִפְנֵי הָעָם (דברים י, יא), כלם ענינם ידוע. חֲנִית מַסָּע וְשִׁרְיָֽה (איוב מא, יח), שם כלי מכלי המלחמה. וכן פירשו המפרשים. וכן אמר המסרה מַסָּע ב' ואינון בתרי לישני. ורבי יונה פירשו מענין נסיעה כמו אֶבֶן שְׁלֵמָה מַסָּע. ורוצה לומר החנית המוסעה ביד לא החגורה בחרב. 

נסק   
אִם־אֶסַּק שָׁמַיִם שָׁם אָתָּה (תהלים קלט, ח), פירושו אם אעלה. ובארמית וְהֻסַּק דָּֽנִיֵּאל מִן־גֻּבָּא (דניאל ו, כד), פירושו והועלה.

נעל  
וַיִּסְגֹּר דַּלְתוֹת הָֽעַלִיָּה בַּֽעֲדוֹ וְנָעָֽל (שופטים ג, כג), גַּן נָעוּל אֲחֹתִי כַלָּה גַּל נָעוּל (שיר השירים ד, יב), וְהִנֵּה דַּלְתוֹת הָֽעֲלִיָּה נְעֻלוֹת (שופטים ג, כד), ענין הכל ענין סגירה במנעול. ומענין הזה נקרא הכלי שסוגרים בו הדלת מנעול, עַל כַּפּוֹת הַמַּנְעֽוּל (שיר השירים ה, ה) מַנְעוּלָיו וּבְרִיחָֽיו (נחמיה ג, ג). וכן נקרא הכבל נעיל בענין הזה עַל־אֱדוֹם אַשְׁלִיךְ נַֽעֲלִי (תהלים ס, י), פירוש כבלי, כי הכבל באילו סוגר האדם ומונע מלכת ומלברוח. כי כן נקרא במקום אחר הכבל בלשון סגירה וַֽיִּתְּנֻהוּ בַסּוּגַר (יחזקאל יט, ט), ואף על פי שאפשר להיות סוגר שם לבית המאסר. וענין אחר וָֽאֶנְֽעֲלֵךְ תָּחַשׁ (שם טז, י). והעי"ן בשוא ופתח. והכבד [הִפְעִיל] וַיַּלְבִּשׁוּם וַיַּנְעִלוּם (דברי הימים ב' כח, טו). והשם חֲלוּץ הַנָּֽעַל (דברים כה, י), שַֽׁל־נַֽעַלְךָ (יהושע ה, טו), וְהִדְרִיךְ בַּנְּעָלִֽים (ישעיה יא, טו), שַֽׁל־נְעָלֶיךָ מֵעַל רַגְלֶיךָ (שמות ג, ה), וְלֹא נִתַּק שְׂרוֹךְ נְעָלָֽיו (ישעיה ה, כז). וקבוץ השנים בַּֽעֲבוּר נַֽעֲלָֽיִם (עמוס ב, ו), נַֽעֲלֵיכֶם בְּרַגְלֵיכֶם (שמות יב, יא). ויש מפרשים מהענין הזה עַל־אֱדוֹם אַשְׁלִיךְ נַֽעֲלִי (תהלים ס, י). ולשון נקבות וּנְעָלוֹת בָּלוֹת וּמְטֻלָּאוֹת (יהושע ט, ה). ובתוספת מ"ם בַּרְזֶל וּנְחשֶׁת מִנְעָלֶךָ (דברים לג, כה), כלומר מדרך רגליך בהרים יהיה ברזל ונחשת, רוצה לומר שיחיו בחלקו הרי ברזל ונחשת. ויש מפרשים אותו מהענין הראשון כלומר שתהיה ארצו חזקה כאילו סגורה בחומות נחשת וברזל.
 
נעם  
נָעַמְתָּ לִּי מְאֹד (שמואל ב' א, כו), וְשָׁמְעוּ אֲמָרַי כִּי נָעֵֽמוּ (תהלים קמא, ו), וְדַעַת לְֽנַפְשְׁךָ יִנְעָֽם (משלי ב, י). והשם כִּֽי־נָעִים כִּֽי־תִשְׁמְרֵם בְּבִטְנֶךָ (שם כב, יח). והקבוץ ושׁניהם בַּנְּעִימִים (איוב לו, יא). וקבוץ הנקבות נְעִמוֹת בִּימִינְךָ נֶֽצַח (תהלים טז, יא). והתאר כָּל־הוֹן יָקָר וְנָעִֽים (משלי כד, ד), וּנְעִים זְמִרוֹת יִשְׂרָאֵֽל (שמואל ב' כג, א), הַנֶּאֱהָבִים וְהַנְּעִימִם (שם א, כג). ומשקל אחר נעמן נִטְעֵי נַֽעֲמָנִים (ישעיה יז, י). והשם במשקל אחר דְּרָכֶיהָ דַרְכֵי־נֹעַם (משלי ג, טז). ומשקל אחר וּבַל־אֶלְחַם בְּמַנְעַמֵּיהֶֽם (תהלים קמא, ד), ענין הנעימות ידוע בענין היופי. ויש לפרש כִּֽי־נָעִים כִּֽי־תִשְׁמְרֵם בְּבִטְנֶךָ מן והיית נָע וָנָד (בראשית ד, יב), כלומר אם לא תשמרם בבטנך מהרה יהיו נעים וילכו להם. 

נעץ  
נכפלה בו למ"ד הפעל תַּחַת הַֽנַּֽעֲצוּץ (ישעיה נה, יג), וּבְכֹל הַנַּֽעֲצוּצִים (שם ז, יט), אחד מן האילנות הפחותים. וכתב רבי יהודה אפשר שהוא שקורין לו בערבי נעצו"ץ. והמפרשים פירשו בו סדרי"י בערבי. רבינו סעדיה ז"ל פירשו קוצים לבנים חדים.

נער  
נָֽעֲרוּ כְּגוֹרֵי אֲרָיֹֽות (ירמיה נא, לח), פירוש שאגו והמו. והנעירה בדברי רבותינו ז"ל בחמור באמרם (ברכות ג, ע"א) חמור נוער. וכתב רבי יונה מזה השרש כִּי נֵעוֹר מִמְּעוֹן קָדְשֽׁוֹ (זכריה ב, יז), והוא תאר על משקל יָכוֹל אלא שנתחלפה התנועה בעבור העי"ן. וכן כתבו אדוני אבי ז"ל, ואמר לשון נעור על האל יתברך על דרך י"י מִצִּיּוֹן יִשְׁאָג (יואל ד, טז). וענין אחר גַּם־חָצְנִי נָעַרְתִּי (נחמיה ה, י), נֹעֵר כַּפָּיו מִתְּמֹךְ בַּשֹּׁחַד (ישעיה לג, טו), וְנֹעֵר בָּשָׁן וְכַרְמֶֽל (שם לג, ט), פירוש נוער פירותיו ותבואתו. או הוא פעל עומד. נָעוּר וָרֵק (נחמיה ה, יג). והנפעל נִנְעַרְתִּי כָּֽאַרְבֶּֽה (תהלים קט, כג), אֵצֵא כְּפַעַם בְּפַעַם וְאִנָּעֵר (שופטים טז, כ), האל"ף בחירק. וְיִנָּֽעֲרוּ רְשָׁעִים מִמֶּֽנָּה (איוב לח, יג). והשם וְהָיָה הֶחָסֹן לִנְעֹרֶת (ישעיה א, לא). וכן במשנה (שבת פרק רביעי משנה א. דף מט, ע"א) בנעורת של פשתים, והוא מה שמנער ומנפץ מתקן הפשתן ממנו. והפעל הכבד [פִּעֵל] וְנִעֵר פַּרְעֹה וְחֵילוֹ (תהלים קלו, טו), כָּכָה יְנַעֵר הָֽאֱלֹהִים (נחמיה ה, יג), וַיְנַעֵר י"י אֶת־מִצְרַיִם (שמות יד, כז). וההתפעל הִתְנַֽעֲרִי מֵעָפָר (ישעיה נב, ב). ויש מפרשים מזה וְהַנַּעַר נָֽעַר (שמואל א' א, כד), כלומר והנער חריף יודע בין טוב לרע כמו המנער שמנער את הפסולת. וענין אחר כִּי־נַעַר אָנֹֽכִי (ירמיה א, ו). מי שהוא קטן בשנים יקרא נער. ולפי שדרך הקטן לשרת את הגדול נקרא המשרת נער ואף על פי שהוא גדול בשנים. נַעַר עִבְרִי (בראשית מא, יב), וְהוּא נַעַר אֶת־בְּנֵי בִלְהָה (שם לז, ב), וּמְשָׁרְתוֹ יְהוֹשֻׁעַ בִּן־נוּן נַעַר (שמות לג, יא), גֵּיֽחֲזִי נַֽעֲרוֹ (מלכים ב' ד, יב), יָקוּמוּ נָא הַנְּעָרִים (שמואל ב' ב, יד), בְּנַֽעֲרֵי שָׂרֵי הַמְּדִינוֹת (מלכים א' כ, יד). וּרְחַבְעָם הָיָה נַעַר (דברי הימים ב' יג, ז), פירוש כנער בדעתו. וְהַנַּעַר נָֽעַר (שמואל א' א, כד), פירוש הנער עדיין הוא נער קטן, כי בן עשרים וארבעה חדשים היה, כי כן כתוב עד הִגָּמֵל הנער, ודרך הנער לינק עד עשרים וארבעה חדשים. ואדוני אבי ז"ל כתב וְהַנַּעַר נָֽעַר גדול משניו כלומר נער גדול היה לפי שניו יותר מן הראוי. והקטן שבצאן כמו כן נקרא נער הַנַּעַר לֹֽא־יְבַקֵּשׁ וְהַנִּשְׁבֶּרֶת לֹא יְרַפֵּא (זכריה יא, טז). וְהַנַּֽעֲרָה יָפָה עַד־מְאֹד (מלכים א' א, ד), נְעָרוֹת בְּתוּלוֹת (אסתר ב, ב), נַֽעֲרוֹת אֶסְתֵּר (שם ד, ד), רִבְקָה וְנַֽעֲרֹתֶיהָ (בראשית כד, סא). והשם רַבַּת צְרָרוּנִי מִנְּעוּרָי (תהלים קכט, ב), מְגֻדָּלִים בִּנְעוּרֵיהֶם (שם קמד, יב). ובקבוץ הנקבות כִּֽי־הָיוּ בְנֵֽי־יִשְׂרָאֵל וּבְנֵי יְהוּדָה אַךְ עֹשִׂים הָרַע בְּעֵינַי מִנְּעֻרֹֽתֵיהֶם (ירמיה לב, ל). ומשקל אחר תָּמֹת בַּנֹּעַר נַפְשָׁם (איוב לו, יד). ויש מפרשים זה מהענין השני כלומר במיתה קשה. 

נפח  
וַֽהֲבֵאתֶם הַבַּיִת וְנָפַחְתִּי בוֹ (חגי א, ט), כלומר שילך בדרך מארה. נֹפֵחַ בְּאֵשׁ פֶּחָם (ישעיה נד, טז), וַיִּפַּח בְּאַפָּיו (בראשית ב, ז). כְּדוּד נָפוּחַ (איוב מא, יב), פעול במקום תאר, ורוצה לומר נֹפֵחַ כלומר רותח שמעלה הבל, כי בעת הרתיחה העלה הקדירה הבל והנפיחה הבל הפה. או יהיה נפוח פעול כמשמעו. ואמר על הסיר והדור נָפוּחַ לפי שנופחין בו בעת תעלה רתיחתו. וּפְחִי בַּֽהֲרוּגִים הָאֵלֶּה וְיִֽחְיֽוּ (יחזקאל לז, ט), לָפַֽחַת־עָלָיו אֵשׁ (שם כב, כ). ושם הכלי שנופחים בו מפח נָחַר מַפֻּחַ מֵאֵשׁתַּם [מֵאֵשׁ תַּם] (ירמיה ו, כט). ושלא נזכר פעלו ממנו מהדגוש [פֻּעַל] אֵשׁ לֹֽא־נֻפָּח (איוב כ, כו). וקרוב לענין הזה נָֽפְחָה נַפְשָׁהּ (ירמיה טו, ט). והשם מַֽפַּח־נָֽפֶשׁ (איוב יא, כ). והכבד [הִפְעִיל] וְנֶפֶשׁ בְּעָלֶיהָ הִפָּֽחְתִּי (שם לא, לט), וְהִפַּחְתֶּם אוֹתוֹ (מלאכי א, יג). וענינם ענין דאבון ודאגה. ומי שיש לו דאבון נפש כאילו נפשו נפחה ויצאה ממנו. ופירוש וְהִפַּחְתֶּם אוֹתוֹ תביאו את הגזול ותפיחו ותדאיבו נפש בעליו שגזלתם ממנו. ויונתן תרגם וְשַׁנֵיקְתּוּן יָתֵיהּ כלומר הפילו הקרבן דרך בזיון כשתביאוהו.

נפך  
נֹפֶךְ סַפִּיר וְיָֽהֲלֹֽם (שמות כח, יח), אבן מהאבנים יקרות והיא שחורה. 

נפל  
לֹֽא־נָפַל דָּבָר אֶחָד (יהושע כג, יד), וְכִֽי־נָפְלָה אֵֽימַתְכֶם עָלֵינוּ (שם ב, ט), וְלָמָּה נָֽפְלוּ פָנֶֽיךָ (בראשית ד, ז), וְאֶת־הַנֹּֽפְלִים אֲשֶׁר נָֽפְלוּ עַל־הַמֶּלֶךְ (מלכים ב' כה, יא), וּמִמְּנַשֶּׁה נָֽפְלוּ עַל־דָּוִיד (דברי הימים א' יב, יט), לְכוּ וְנִפְּלָה אֶל־מַֽחֲנֵה אֲרָם (מלכים ב' ז, ד), אֶל־הַכַּשְׂדִּים אַתָּה נֹפֵֽל (ירמיה לז, יג), וְנָפַל חָלָל בְּתֽוֹכְכֶם (יחזקאל ו, ז). וכן בהכפל הלמ"ד וְנִפְֽלַל חָלָל בְּתוֹכָהּ (שם כח, כג). וכן תרגם יונתן כַּד יִתְרְמוּן קְטִילִין בְּגַוָהּ. או יהיה משרש פְּלִילִים ומענינו כאשר כתבו רבי יהודה. מִיּוֹם נָפְלוֹ עַד־הַיּוֹם הַזֶּֽה (שמואל א' כט, ג), בקמץ חטף. ובחירק פ"א הפעל כִּי לֹא יִֽחְיֶה אַֽחֲרֵי נִפְלוֹ (שם ב' א, י), מִקֹּול נִפְלָם (ירמיה מט, כא). לֹֽא־נֹפֵל אָֽנֹכִי מִכֶּם (איוב יב, ג), כלומר פחות. וכן וַיִּפְּלוּ מְאֹד בְּעֵֽינֵיהֶם (נחמיה ו, טז), כלומר היו נפולים ופחותים מאד בעיניהם לנגדנו, כי ראו שנעשתה החומה על כרחם. עַל־פְּנֵי כָל־אֶחָיו נָפָֽל (בראשית כה, יח), כלומר נפל גורלו. או כענין שָׁכֵן. וכן נֹֽפְלִים בָּעֵמֶק (שופטים ז, יב). ויש לפרש וְאִם־יִפּוֹל עֵץ (קהלת יא, ג), כמוהם. וְנִפְלוּ וְלֹא תָקוּמוּ (ירמיה כה, כז), כִּֽי־יִפֹּל הַנֹּפֵל מִמֶּֽנּוּ (דברים כב, ח), וְהַיָּמִים הָרִֽאשֹׁנִים יִפְּלוּ (במדבר ו, יב), כִּֽי־יִפֹּל לֹֽא־יוּטָל (תהלים לז, כד), וּבְעַד הַשֶּׁלַח יִפֹּלוּ (יואל ב, ח) וַתִּפֹּל מֵעַל הַגָּמָֽל (בראשית כד, סד), חֲשֵׁכָה גְדֹלָה נֹפֶלֶת עָלָֽיו (שם טו, יב), כלם ענינם ענין אחד וכל אחד מתפרש לפי הענין אשר הוא בו. והפעל הכבד [הִפְעִיל] רְאוּ הִפַּלְתִּי לָכֶם (יהושע כג, ד), רַק הַפִּלֶהָ לְיִשְׂרָאֵל בְּנַֽחֲלָה (שם יג, ו), וְאוֹר פָּנַי לֹא יַפִּילֽוּן (איוב כט, כד), וְלֹֽא־הִפִּיל מִכָּל־דְּבָרָיו אָֽרְצָה (שמואל א' ג, יט), לֹא הִפִּילוּ מִמַּעַלְלֵיהֶם (שופטים ב, יט). וההתפעל וָֽאֶתְנַפַּל לִפְנֵי י"י (דברים ט, כה), אֲשֶׁר הִתְנַפָּלְתִּי (שם ט, כה), וּלְהִתְנַפֵּל עָלֵינוּ (בראשית מג, יח). והשם וּמַפַּל בַּר (עמוס ח, ו). והוא פסולת הבר ומה שנופל ממנו בכברה. ובה"א הנקבה וְהָֽיְתָה מְעִי מַפָּלָֽה (ישעיה יז, א), בקמץ הפ"א. ובצרי שָׂמָהּ לְמַפֵּלָֽה (שם מ, יג), קִרְיָה בְצוּרָה לְמַפֵּלָה (שם כה, ב). וַיָּסַר לִרְאוֹת אֵת מַפֶּלֶת הָאַרְיֵה (שופטים יד, ח), כלומר גוית האריה מקום שנפל שם. וכן עַל־מַפַּלְתּוֹ יִשְׁכְּנוּ כָּל־עוֹף הַשָּׁמָיִם (יחזקאל לא, יג), מִקּוֹל מַפַּלְתּוֹ הִרְעַשְׁתִּי גוֹיִם (שם לא, טז). נֵפֶל אֵשֶׁת (תהלים נח, ט), בשש נקודות. טוֹב מִמֶּנּוּ הַנָּֽפֶל (קהלת ו, ג), כְנֵפֶל טָמוּן (איוב ג, טו), והוא העובר שמפילה האשה. ונקרא כן לפי שנופל מת. מַפְּלֵי בְשָׂרוֹ דָבֵקוּ (שם מא, טו), פירוש חתיכות בשרו, כלומר שנתלין בבשרו חתיכות בשר או יראת זה מפני שמנו ודומה כאילו. נופלין ממנו והם דבקים בו שלא ימוטו. הַנְּפִלִים הָיוּ בָאָרֶץ (בראשית ו, ד), והם האנשים הגדולים בעלי קומה גדולה, ונקראו כן שיפול האדם מפחדם מפני שהם גבוהים כל כך כי לענין זה נקראו האֵימים כמו כן. וכן הַר־נוֹפֵל יִבּוֹל (איוב יד, יח), גבוה ותלול.

נפץ  
כִּֽי־רָאִיתִי כִֽי־נָפַץ הָעָם (שמואל א' יג, יא), מֵרוֹמְמֻתֶךָ נָפְצוּ גּוֹיִֽם (ישעיות לג, ג), וּמֵאֵלֶּה נָֽפְצָה כָל־הָאָֽרֶץ (בראשית ט, יט). והמקור והוא יוצא וְנָפוֹץ הַכַּדִּים (שופטים ז, יט). והשם נֶפֶץ וָזֶרֶם וְאֶבֶן בָּרָֽד (ישעיה ל, ל), בשש נקודות. והכבד [פִּעֵל] וְנִפַּצְתִּים אִישׁ אֶל־אָחִיו (ירמיה יג, יד), וְנִפֵּץ אֶֽת־עֹלָלַיִךְ אֶל־הַסָּֽלַע (תהלים קלז, ט), וְנִפַּצְתִּי בְךָ גּוֹיִם (ירמיה נא, כ), וְנִבְלֵיהֶם יְנַפֵּֽצוּ (שם מח, יב), כִּכְלִי יוֹצֵר תְּנַפְּצֵֽם (תהלים ב, ט), כְּאַבְנֵי־גִר מְנֻפָּצוֹת (ישעיה כז, ט), כולם ענין פיזור, ויש מהם פיזור עם השבר והרצוץ. ושם הכלי שמנפצין בו מַפֵּץ־אַתָּה לִי (ירמיה נא, כ), בצרי. ובקמץ וְאִישׁ כְּלִי מַפָּצוֹ בְּיָדוֹ (יחזקאל ט, ב). והתאר הַעֶצֶב נִבְזֶה נָפוּץ (ירמיה כב, כח), בשרק. ובחלם נְפֹצִים אֶל־הֶֽהָרִים כַּצֹּאן (מלכים א' כב, יז), וַתְּהִֽי־שָׁם הַמִּלְחָמָה נָפֹצֶות [נָפוֹצֶת] (שמואל ב' יח, ח). והיא מלה זרה כי משפטה נְפוֹצָה בפלס גְּדוֹלָה. או נְפֹצֶת בשקל קְטֹרֶת, נְחֹשֶׁת אבל נשאר בו הקמץ על דרך היחיד כמו בָּגוֹדָה אֲחוֹתָהּ (ירמיה ג, ז). ואדוני אבי ז"ל כתב וְנִבְלֵיהֶם יְנַפֵּֽצוּ, יריקו מתרגום וַתְּעַר כַּדָּהּ (בראשית כד, כ) וּנְפַצַת קוּלְּתֵהּ כמו שאמר וכליו יריקו. והוא כפל דבר. 

נפשׁ  
נֶפֶשׁ תַּחַת נָֽפֶשׁ (שמות כא, כג), בשש נקודות. נֶפֶשׁ שְׂבֵעָה (משלי כז, ז), הַנֶּפֶשׁ הַהִֽוא (במדבר ה, ו). ופעמים בא בלשון זכר רוצה לדבר בו על הגוף אֶחָד נֶפֶשׁ מֵֽחֲמֵשׁ הַמֵּאוֹת (שם לא, כח), נֶפֶשׁ שְׁנָיִם (בראשית מו, כז), כָּל־נֶפֶשׁ אַרְבָּעָה עָשָֽׂר (שם מו, כב). וְנֶפֶשׁ כִּי־תֶֽחֱטָא וְשָֽׁמְעָה קוֹל אָלָה (ויקרא ה, א). והקבוץ וְעַל־הַנְּפָשׁוֹת אֲשֶׁר הָֽיוּ־שָׁם (במדבר יט, יח), לְהָמִית נְפָשׁוֹת (יחזקאל יג, יט). ובקבוץ הזכרים מְצֹֽדְדוֹת אֶת־נְפָשִׁים (שם יג, כ). בַּרְזֶל בָּאָה נַפְשֽׁוֹ (תהלים קה, יח). אמר כן לפי שהנפש מעֻנה בעינוי הגוף. וכן בְּגֹעַל נַפְשֵׁךְ (יחזקאל טז, ה), גופך. ואמר על דרך משל נִשְׁבַּע י"י אלהים בְּנַפְשׁוֹ (עמוס ו, ח), וכן אֲשֶׁר לֹא־נָשָׂא לַשָּׁוְא נַפְשִׁי (תהלים כד, ד) וְנַפְשׁוֹ אִוְּתָה וַיָּֽעַשׂ (איוב כג, יג). וְשִׁלַּחְתָּהּ לְנַפְשָׁהּ (דברים כא, יד), כלומר שתהיה לעצמה ולא תהיה ברשות אחר. וכנה המת בנפש כי סבת המיתה בהפרד הנפש מן הגוף ואמר וְעַל כָּל־נַפְשֹׁת מֵת לֹא יָבֹא (ויקרא כא, יא), הַנֹּגֵעַ בְּמֵת לְכָל־נֶפֶשׁ (במדבר יט, יא). וכן מֵֽאֲשֶׁר חָטָא עַל־הַנָּפֶשׁ (שם ו, יא). ויש מרבותינו ז"ל שפירשו (נזיר יט, ע"א), מֵֽאֲשֶׁר חָטָא עַל־הַנָּפֶשׁ על שצער עצמו מן היין הנה חטא על הנפש המתאוה שמנע תאותה מן היין מכל וכל. נֶפֶשׁ כִּֽי־תִמְעֹל (ויקרא ה, טו), נֶפֶשׁ אֲשֶׁר תִּֽגַּֽע (שם כב, ו), וְנֶפֶשׁ כִּי־תֶֽחֱטָא (שם ה, א). לפי שהיא בעלת הרצון והתאוה תלה החטא והמעל בה, וכן נגיעת הגוף כי פעל הגוף בשתופה. וכן אמר אַֽל־תִּתְּנֵנִי בְּנֶפֶשׁ צָרָי (תהלים כז, יב), כלומר ברצונם ובתאותם. לֶאְסֹר שָׂרָיו בְּנַפְשׁוֹ (שם קה, כב), כלומר ברצונו שלא ברשות המלך. ויאמר נפש על הנשימה וההבל היוצא מהפה נַפְשׁוֹ גֶּחָלִים תְּלַהֵט (איוב מא, יג). וכמוהו פירש רבי אברהם אבן עזרא ז"ל לָכֵן הִרְחִיבָה שְּׁאוֹל נַפְשָׁהּ (ישעיה ה, יד). והנפעל שָׁבַת וַיִּנָּפַֽשׁ (שמות לא, יז), וְיִנָּפֵשׁ בֶּן־אֲמָֽתְךָ (שם כג, יב), כלומר שתנוח נפשו.

נץ  
וְאֶת־הַנֵּץ לְמִינֵֽהוּ (ויקרא יא, טז), יַֽאֲבֶר־נֵץ (איוב לט, כו), הוא העוף שצדין בו העופות וישוב אל יד בעליו אשפרוי"ר בלע"ז. ופירש אותו בעל הערוך אשטו"ר בלע"ז.

נצב  
נְצִיב מֶֽלַח (בראשית יט, כו), פירוש תל מלח. וכן נקראת האבן שמעמידין אותה לעובדה וּפֶסֶל וּמַצֵּבָה (ויקרא כו, א). וכן נקרא נציב העם והממונה בהם נְצִיב פְּלִשְׁתִּים (שמואל א' יג, ג), וַיִּתֵּן נְצִיבִים בְּאֶרֶץ יְהוּדָה (דברי הימים ב' יד, ב). שְׁנֵֽים־עָשָׂר נִצָּבִים (מלכים א' ד, ז), ממונים ונצבים על העם. לְבַד מִשָּׂרֵי הַנִּצָּבִים (שם א' ה, ל), פירוש משרים הנצבים ומ"ם הרבים חסרה. והדומים לו כתבנו בחלק הדקדוק או פירושו משרי הנצבים שהיו שם שרים על הנצבים והנצבים על שאר העם. וּמֶלֶךְ אֵין בֶּֽאֱדוֹם נִצָּב מֶֽלֶךְ (שם א' כב, מח), פירוש בימי יהושפט לא היה מלך באדום אבל הַנִּצָב היה להם מלך, פירוש הנציבים שהיו מעמידים להם מלכי בית דוד, כי תחת ידם היו בימי דוד כמו שכתוב וַיָּשֶׂם בֶּֽאֱדוֹם נְצִיבִים וַיִּֽהְיוּ כָל־אֱדוֹם עֲבָדִים לְדָוִיד (דברי הימים א' יח, יג). והטעם שהזכיר ענין זה בזה הפסוק רוצה לומר לפי שהלך יהושפט בדרך י"י ויתר הקדש אשר נשאר בימי אסא אביו בער מן הארץ (מלכים א' כב, מז), לפיכך לא פשע אדום מתחת ידו, ועוד בימיו אין מלך באדום אך הנצב שהקים הוא היה להם מלך, אבל בימי יהורם בנו שעשה הרע בעיני י"י מיד מרד בו אדום כמו שכחוב בימיו פשע אדום מחחה יד יהודה וימלכו עליהם מלך (שם ב, ח, כ. דברי הימים ב' כא, ח). הַנִּצָּבָה לֹא יְכַלְכֵּל (זכריה יא, טז), פירוש השה החולה העומדת במקומרה שלא תוכל לזוז. וַיָּבֹא גַם־הַנִּצָּב אַחַר הַלַּהַב (שופטים ג, כב) הוא יד הסכין שהוא מעמיד הסכין להיות לן יד לחתוך בו. וכן וּלְהַצִּיב הַדָּֽרְבָֽן (שמואל א' יג, כא) פירוש ולהעמיד הדרבן כלומר כי בפצירה פים היה מתקן כל הכלים האלה והיה מעמיד בו הדרבן שהיה מחדרו ומלטשו בו. ויתכן רוב אלה שכתבנו הנה משרש יָצַב כמו שכתבנו שמה דומיהם אלא שאין הכרע. 

נצה  
כִּי נָצוּ גַּם־נָעוּ (איכה ד, טו). כִּי נָצֹא תֵּצֵא (ירמיה מח, ט). ובא האל"ף תמורת ה"א, והיה ראוי להיות תִּצֶּה בפלס תִּטֶּה, ובא הנח תמורת הדגש כמנהג. אֶרֶךְ הָאֵבֶר מָלֵא הַנּוֹצָה (יחזקאל יז, ג), גְּדוֹל כְּנָפַיִם וְרַב־נוֹצָה (שם יז, ז). וְהֵסִיר אֶת־מֻרְאָתוֹ בְּנֹֽצָתָהּ (ויקרא א, טז), ופירשו רבותינו ז"ל (זבחים סה, ע"א), שהירח קודר סביב הזפק בסכין כעין ארובה ונוטלו עם הנוצה של העור. ופירוש כִּי נָצוּ גַּם־נָעוּ, כלומר שהלכו במהרה ועפו כאילו היה להם נוצה. וכן פירוש כִּי נָצֹא תֵּצֵא. ויתכן שנקרא הנץ מזה הענין כלומר שיש כח בנוצת. ובכנפיו לעוף הרבה כמו שנאמר הֲמִבִּינָתְךָ יַֽאֲבֶר־נֵץ יִפְרֹשׂ כְּנָפָו [כְּנָפָיו] לְתֵימָֽן (איוב לט, כו). וענין אחר הפעל הכבד [הִפְעִיל] אֲשֶׁר הִצּוּ עַל־מֹשֶׁה וְעַל־אַֽהֲרֹן בַּֽעֲדַת־קֹרַח בְּהַצֹּתָם עַל־י"י (במדבר כו, ט) בְּהַצּוֹתוֹ אֶת אֲרַם נַֽהֲרַיִם (תהלים ס, ב). והשם אַנְשֵׁי מַצֻּתֶךָ (ישעיה מא, יב) ומשקל אחר אֹהֵֽב פֶּשַׁע אֹהֵב מַצָּה (משלי יז, יט), הֵן לְרִיב וּמַצָּה תָּצוּמוּ (ישעיה נח, ד) והנפעל שְׁנֵֽי־אֲנָשִׁים עִבְרִים נִצִּים (שמות ב, יג) וַיִּנָּצוּ שְׁנֵיהֶם (שמואל ב' יד, ו), וְכִֽי־יִנָּצוּ אֲנָשִׁים (שמות כא, כב) כולם ענינם ענין מריבה. וענין אחר עָרַיִךְ תִּצֶּינָה מֵאֵין יוֹשֵֽׁב (ירמיה ד, ו). והנפעל גַּלִּים נִצִּים (ישעיה לז, כו) ענינם ענין חרבה ושממה. ופירוש גַּלִּים נִצִּים, כאילו אמר ותהי להשאות ערים בצורות שיהיו חרבות ויהיו לגלים. ואדוני אבי ז"ל כתבם משרש נֵץ, עָֽלְתָה נִצָּהּ (בראשית מ, י) הֵנֵצוּ הָרִמֹּנִֽים (שיר השירים ו, יא) ומענינו, רוצה לומר הערים הבצורות תהיינה גלי אבנים צומחין דשא.

נצח  
מְנַצְּחִים לְהַֽעֲבִיד אֶת־הָעָֽם (דברי הימים ב' ב, יז) לְנַצֵּחַ עַל־מְלֶאכֶת בֵּֽית־י"י (עזרא ג, ח). לַֽמְנַצֵּחַ לְדָוִד (תהלים יא, א), לַֽמְנַצֵּחַ בִּנְגִינוֹת (שם ד, א), ענין חוזק. וקרא בעל השיר והניגון מנצח כלומר שהוא חזק על המלאכה ושר וקצין עליה. והשם וְגַם נֵצַח יִשְׂרָאֵל (שמואל א' טו, כט), הנו"ן בצרי. והמסורה ד' בלישניהון בצרי. וכבר כתבנום בחלק הדקדוק. ופירוש נצח ישראל חזקם וכחם, וכן אָבַד נִצְחִי (איכה ג, יח), וְאוֹרִיד לָאָרֶץ נִצְחָֽם (ישעיה סג, ו), וְיֵז נִצְחָם עַל־בְּגָדַי (שם סג, ג), כלומר דמם שהוא הכח והחיים. הָיָה כְאֵבִי נֶצַח (ירמיה טו, יח), חזק והוא תאר. והנפעל מְשֻׁבָה נִצַּחַת (שם ח, ה) עקרו נִנְצַּחַת או יהיה שם במשקל אחר, יאמר הזכר ממנו נִצֵּחַ בפלס גִּבֵּחַ פירוש נצחת חזקה מותמדת שלא יפרדו ממנה כי הדבר החזק הוא מותמד. וִֽיחִי־עוֹד לָנֶצַח (תהלים מט, י), לעולם. לְנֵצַח נְצָחִים (ישעיה לד, י), לעולמי עד. 

נצל  
[נִפְעַל] וַֽאֲמַרְתֶּם נִצַּלְנוּ (ירמיה ז, י), בפלס נִפְעַלְנוּ, אֲשֶׁר־יִנָּצֵל אֵלֶיךָ (דברים כג, טז), לְהִנָּצֵל מִפְּנֵי מֶלֶךְ אַשּׁוּר (ישעיה כ, ו). והכבד [פִּעֵל] הֵמָּה בְצִדְקָתָם יְנַצְּלוּ נַפְשָׁם (יחזקאל יד, יד). וכבד אחר [הִפְעִיל] וְהַצֵּל לֹֽא־הִצַּלְתָּ אֶת־עַמֶּֽךָ (שמות ה, כג), וְהִצַּלְתֶּם אֶת־נַפְשֹׁתֵינוּ (יהושע ב, יג) לְמַעַן הַצִּיל אֹתוֹ (בראשית לז, כג), כְּאוּד מֻצָּל מִשְּׂרֵפָה (עמוס ד, יא), הֲלוֹא זֶה אוּד מֻצָּל מֵאֵֽשׁ (זכריה ג, ב). והשם רֶוַח וְהַצָּלָה (אסתר ד, יד). וענין קרוב לזה וְנִצַּלְתֶּם אֶת־מִצְרָֽיִם (שמות ג, כב), וַיְנַצְּלוּ לָהֶם לְאֵין מַשָּׂא (דברי הימים ב' כ, כה). וכבד אחר [הִפְעִיל] אֲשֶׁר הִצִּיל אֱלֹהִים מֵֽאָבִינוּ (בראשית לא, טז), וַיַּצֵּל אֱלֹהִים אֶת־מִקְנֵה אֲבִיכֶם (שם לא, ט), וְהִצִּיל עֵינֵֽנוּ (שמואל ב' כ, ו), פירוש ינצל ראותינו ומראה עינינו בהכנסו באחד מן המקומות. וְאַל־תַּצֵּל מִפִּי דְבַר־אֱמֶת עַד־מְאֹד (תהלים קיט, מג). וההתפעל וַיִּתְנַצְּלוּ בְנֵֽי־יִשְׂרָאֵל אֶת־עֶדְיָם מֵהַר חוֹרֵֽב (שמות לג, ו), פירוש התנצלו מעדים שלא לבשו עוד, ענין ההסרה והשלילה. וגם הענין הראשון בכלל ענין זה כי ההצלה היא הסרה מהלוקח אותו.

נצר  
עֵינֵי י"י נָצְרוּ דָעַת (משלי כב, יב), עֵדֹתֶיךָ נָצָֽרְתִּי (תהלים קיט, כב), נֹצֵר תְּאֵנָה יֹאכַל פִּרְיָהּ (משלי כז, יח), אֲנִי י"י נֹֽצְרָהּ (ישעיה כז, ג), לְנֹצְרֵי בְרִיתוֹ (תהלים כה, י), נָצוֹר מְצֻורָה (נחום ב, ב). וּנְצֻרוֹת וְלֹא יְדַעְתָּֽם (ישעיה מח, ו), פירוש שמורות ונשגבות מהשיג אליהם לדעתם. וְהַנִּשְׁאָר וְהַנָּצוּר (יחזקאל ו, יב), כלומר שמור מהשיג אליו. שִׁית זוֹנָה וּנְצֻרַת לֵֽב (משלי ז, י) פירוש שמורת לב, כלומר שלא יוכל אדם לקחתה ולפתותה רק היא מפתה בני אדם. נְצֹר לְשׁוֹנְךָ מֵרָע (תהלים לד, יד). ובחסרון פ"א הפעל צוֹר תְּעוּדָה (ישעיה ח, טז). וכן תרגם יונתן נְבִיָא טַר סַהֲדוּתָא נִצְּרָה עַל־דַּל שְׂפָתָֽי (תהלים קמא, ג), צווי בתוספת ה"א ודגש הצד"י לתפארת כדגש מִקְּדָשׁ (שמות טז, יז). וכן נִצְּרֶהָ כִּי־הִיא חַיֶּֽיךָ (משלי ד, יג), הדגש לתפארת. ומענין זה מִמִּגְדַּל נוֹצְרִים (מלכים ב' יז, ט). והם הצופים שעומדים במגדל. וכן קראו נֹֽצְרִים בְּהַר אֶפְרָיִם (ירמיה לא, ו), או יהיה קראו נצרים מיוחסים אל מקומם. והראשון נכון. ורבי יונה פירש נֹֽצְרִים בָּאִים מֵאֶרֶץ הַמֶּרְחָק (שם ד, טז), עם מיוחסים אל נבוכדנאצר. וכן פירש אדוני אבי ז"ל. תִּצֹּר שָׁלוֹם (ישעיה כו, ג), יִצְּרֶנְהוּ כְּאִישׁוֹן עֵינֽוֹ (דברים לב, י). לַיְלָה וָיוֹם אֶצֳּרֶֽנָּה (ישעיה כז, ג), בקמץ חטף הצד"י במקצת הספרים. וּבְרִֽיתְךָ יִנְצֹֽרוּ (דברים לג, ט), כלם ענין שמירה. ופירוש מִמִּגְדַּל נוֹצְרִים עד עיר מבצר מגדל שאינו לישוב אלא שעומד הצופה שם. ופירוש קראו נצרים הצופים והשומרים יקראו קומו ונעלה ציון. וענין אחר וּבַנְּצוּרִים יָלִינוּ (ישעיה סה, ד), וּנְציּרֵי [וּנְצוּרֵי] יִשְׂרָאֵל לְהָשִׁיב (שם מט, ו), כְּעִיר נְצוּרָֽה (שם א, ח), ענינם ענין חרבה. ופירש אדוני אבי ז"ל מזה וּנְצֻרַת לב, רוצה לומר חרבת דעת. וכתב כי כן בדברי הפילוסוף, ישׁבו עולמם בחרבן שֹכלם. ואמר כן על האשה הזונה חרבת שכל. וענין אחר וְנֵצֶר מִשָּֽׁרָשָׁיו יִפְרֶֽה (שם יא, א), נֵצֶר מַטָּעַו [מַטָּעַי] (שם ס, כא), כְּנֵצֶר נִתְעָב (שם יד, יט), בחמש נקודות, ענינם יונק או ענף. ופירוש כְּנֵצֶר נִתְעָב, כמו שמשליך אדם הנצר שהוא נתעב שאינו מצליח ומוציא אותו מהחפירה שלו ומשליכו כן אתה השלכת מקברך.

נקק  
בִּנְקִיק הַסָּֽלַע (ירמיה יג, ד), וּבִנְקִיקֵי הַסְּלָעִים  (ישעיה ז, יט), ענינם חורי הסלעים או שיני הסלעים.

נקב  
וּבָא בְכַפּוֹ וּנְקָבָהּ (ישעיה לו, ו), נָקַבְתָּ בְמַטָּיו (חבקוק ג, יד), בְּמֽוֹקְשִׁים יִנְקָב־אָֽף (איוב מ, כד), אֶל־צְרוֹר נָקֽוּב (חגי א, ו), וַיִּקֹּב חֹר (מלכים ב' יב, י). והשם וְאֶל־מַקֶּבֶת בּוֹר (ישעיה נא, א), כלומר אל בור נקובה שנוקרתם ממנה. וכן שם הכלי שפוסלין בו האבנים ונוקבים. אותם בו נקרא מקבת, והוא הפטיש שראשו האחד חד לנקוב ולפסול בו ובראשו האחר מכין בו והולמים בו במלאכת הברזל והנחשת וזולתם. וַתָּשֶׂם אֶת־הַמַּקֶּבֶת בְּיָדָהּ (שופטים ד, כא), וּמַקָּבוֹת וְהַגַּרְזֶן (מלכים א' ו, ז), וּבַמַּקָּבוֹת יִצְּרֵהוּ (ישעיה מד, יב), במסמרות וּבְמַקָּבוֹת יְחַזְּקוּם (ירמיה י, ד). ומן הענין הזה נגזר זָכָר וּנְקֵבָה (בראשית א, כז). וענין אחר נְקֻבֵי רֵאשִׁית הַגּוֹיִם (עמוס ו, א), נָקְבָה שְׂכָֽרְךָ עָלַי (בראשית ל, כח), אֲשֶׁר פִּי י"י יִקֳּבֶֽנּוּ (ישעיה סב, ב), וַיִּקֹּב בֶּן־הָֽאִשָּׁה הַיִּשְׂרְאֵלִית (ויקרא כד, יא), פירש השם באותיותיו וקלל. ועם ענין הקללה וְנֹקֵב שֵׁם־י"י (שם כד, טז), כלומר מפרש ומקלל, שאינו חייב עד שיפרש ויקלל. יִקְּבֻהוּ אֹֽרְרֵי־יוֹם (איוב ג, ח), יִקְּבֻהוּ לְאוֹם (משלי יא, כו), וָֽאֶקּוֹב נָוֵהוּ פִתְאֹֽם (איוב ה, ג).

נקד  
נְקֻדּוֹת הַכָּֽסֶף (שיר השירים א, יא), ענין הנקוד ידוע. וכן נקראו הבהמות הלבנות שיש בהם כתמים שחורים, או שחורות שיש בהם כתמים לבנים דומות לנקודות וְטָלוּא וְנָקֹד (בראשית ל, לב), נְקֻדִּים וּבְרֻדִּֽים (שם לא, י), וְאֵת כָּל־הָֽעִזִּים הַנְּקֻדּוֹת (שם ל, לה). ולפי שרוב הבהמות על זה הדרך נקרא הרועה אותם או בעל־המקנה על שמם וּמֵישַׁע מֶֽלֶךְ־מוֹאָב הָיָה נֹקֵד (מלכים ב' ג, ד), אֲשֶֽׁר־הָיָה בַנֹּֽקְדִים מִתְּקוֹעַ (עמוס א, א), וכן תרגם יונתן מָרֵי גִתִּין. וכן נקרא הלחם היבש המעופש לפי שהעפוש בלחם לבן וירוק ושחור נקודים נקודים. וְעַתָּה הִנֵּה יָבֵשׁ וְהָיָה נִקֻּדִֽים (יהושע ט, יב), עֲשָׂרָה לֶחֶם וְנִקֻּדִים (מלכים א' יד, ג), ויונתן תרגם נקדים כִסְנִין. ובדברי רבותינו ז"ל (ברכות מב, ע"א), פת הבאה בכסנין. ופירש רבינו האיי ז"ל פת הבאה בכסנין פת בין מתובלת, בין שאינה מתובלת שעושין אותה כעכין יבשין וכוססין אותה בבית המשתה.

נקה  
וְנִקֵּיתִי דָּמָם לֹֽא־נִקֵּיתִי (יואל ד, כא), מִנִּסְתָּרוֹת נַקֵּֽנִי (תהלים יט, יב), וְנַקֵּה לֹא אֲנַקֶּֽךָּ (ירמיה ל, יא), כלומר לא אנקך מן העולם שישאר העולם נקי ממך. וְנַקֵּה לֹא יְנַקֶּה (שמות לד, ז), פירוש לא ינקה את האדם מן העון מכל וכל, אף על פי שהוא נושא עון אלא יעניש את האדם מעט כדי ליסרו ולהשיבו לדרך טובה. ורבותינו ז"ל פירשו (יומא פו, ע"א) מנקה הוא לשבים ואינו מנקה לשאינם שבים. והשם לֹא יֽוּכְלוּ נִקָּיֹֽן (הושע ח, ה). נִקְיוֹן שִׁנַּיִם (עמוס ד, ו). והתאר וּבַעַל הַשּׁוֹר נָקִֽי (שמות כא, כח), וְלֹא יִשָּׁפֵךְ דָּם נָקִי (דברים יט, י), נְקִי כַפַּיִם (תהלים כד, ד), נְקִיִּם אֲנַחְנוּ (יהושע ב, יז). ונכתבו באל"ף אֲשֶׁר־שָֽׁפְכוּ דָֽם־נָקִיא (יואל ד, יט), וְאַל־תִּתֵּן עָלֵינוּ דָּם נָקִיא (יונה א, יד). ובאו על דרך נחי האל"ף נָשִֹיא, נָבִיא. והנפעל וְנִקָּה הָאִישׁ מֵֽעָוֹן (במדבר ה, לא), וְנִקִּיתָ מִשְּׁבֻֽעָתִי זֹאת (בראשית כד, ח). וְנִקָּתָה לָאָרֶץ תֵּשֵֽׁב (ישעיה ג, כו), פירוש תהיה נקיה מאנשיה ומאין יושב בה. כִּי כָל־הַגֹּנֵב מִזֶּה כָּמוֹהָ נִקָּה (זכריה ה, ג), פירוש המגלה היתה כְתוּבָה פָּנִים וְאָחוֹר והיה מצד האחד כתוב אלת הגנב ומצד האחר אלה הנשבע לשקר שניהם אומר נִקָּה שיכרת מן העולם ויהיה נקי מכל טוב. ופירוש כָּמוֹהָ כמו פני המגילה האחת כן פני המגילה האחרת כתובה באָלָה זו בזו. וכן כמוך כמוהם. והמקור מהקל וְאַתָּה הוּא נָקֹה תִּנָּקֶה (ירמיה מט, יב). וְאֶת־הַמְּנַקִּיֹּת (במדבר ד, ז), וְאֵת מְנַקִּיֹּתָיו (שמות לז, טז), מחלוקת בין רבותינו ז"ל (מנחות צו, ע"א) יש אומרים כי ההַמְּנַקִּיֹּת אלו הסניפין שהיו כמין יתדות של זהב ועומדין בארץ וגבוהין מעל השולחן ומפוצלין פצולין לסמוך הקנים והם הקשות שלא ישברו ממשא הלחם. ויש מהם שאמרו (שם צו, ע"א) קשותיו אלו סניפין, ומְנַקִּיֹּתָיו אלו הקנים. ולזה הדעת נקראו כן לפי שמנקין הלחם שלא יתעפש. 

נקט  
בשרש קוט.

נקם  
נְקֹם נִקְמַת בְּנֵי יִשְׂרָאֵל (במדבר לא, ב), וּנְקָמַנִי י"י מִמֶּךָּ (שמואל א' כד, יב), נֹקֵם י"י לְצָרָיו (נחום א, ב), עַד־יִקֹּם גּוֹי אֹֽיְבָיו (יהושע י, יג), לֹֽא־תִקֹּם וְלֹֽא־תִטֹּר (ויקרא יט, יח). והשם וְנָקָם יָשִׁיב לְצָרָיו (דברים לב, מג), נְקַם־בְּרִית (ויקרא כו, כה). ומשקל אחר נְקָמָה. והקבוץ אֵל נְקָמוֹת הוֹפִֽיַע (תהלים צד, א). והנפעל וְנִקַּמְתִּי מֵאֹיְבַי (שמואל א' יד, כד), וְאִנָּֽקְמָה מֵאֽוֹיְבָֽי (ישעיה א, כד). והכבד [פִּעֵל] וְנִקַּמְתִּי דְּמֵי עֲבָדַי (מלכים ב' ט, ז), וְנִקַּמְתִּי אֶת־נִקְמָתֵךְ (ירמיה נא, לו) כִּי אִם־נִקַּמְתִּי בָכֶם (שופטים טו, ז), כלומר אעשה נקמה בכם. וכן בקשר הבי"ת כִּי נִקְמַת י"י הִיא הִנָּקְמוּ בָהּ (ירמיה נ, טו) וְנִקְּמוּ בָהֶֽם (יחזקאל כה, יב). וההתפעל מִפְּנֵי אוֹיֵב וּמִתְנַקֵּֽם (תהלים מד, יז), כלומר שמראה עצמו בהרבותו להרע כאילו לוקח נקמה ומשלם גמול. ושלא נזכר פעלו מהנוסף [הָפְעַל]  יֻֽקַּם־קָיִן (בראשית ד, כד), רוצה לומר הלקח נקמתו ממנו מההורגים אותו וכן לֹא יֻקַּם כִּי כַסְפּוֹ הֽוּא (שמות כא, כא). 

נקף  
חַגִּים יִנְקֹֽפוּ (ישעיה כט, א), כלומר יכרתו ראשם. ותרגום וַֽעֲרַפְתּוֹ (שמות יג, יג) וּתְנַקְפֵיהּ, הָֽעֲרוּפָה (דברים כא, ו) דִנְקִיפָא. והשם וְנִשְׁאַר־בּוֹ עֽוֹלֵלֹת כְּנֹקֶף זַיִת (שם יז, ו). ומשקל אחר וְתַחַת חֲגוֹרָה נִקְפָּה (שם ג, כד). והכבד [פִּעֵל] וְנִקַּף סִֽבְכֵי הַיַּעַר בַּבַּרְזֶל (שם י, לד), וְאַחַר עוֹרִֽי נִקְּפוּ־זֹאת (איוב יט, כו), פירוש שברו ונקרו התולעים זאת. ואמר זֹאת על העצם. וכולם ענין שבירה וכריתה. וכן בדברי רבותינו ז"ל המנקף בראש הזית. וכן אמרו (חולין ז, ע"ב) אין אדם נוקף אצבעו מלמטה אלא אם כן מכריזין עליו מלמעלה. וכן אמרו (שם) דם ניקוף מרצה כדם עולה. וּמְצוּדוֹ עָלַי הִקִּֽיף (איוב יט, ו), כִּי הִקִּיפוּ יְמֵי הַמִּשְׁתֶּה (שם א, ה) כבר כתבנום בשרש יָקַף. 

נקר  
בִּנְקוֹר לָכֶם כָּל־עֵין יָמִין (שמואל א יא, ב), יִקְּרוּהָ עֹֽרְבֵי־נַחַל (משלי ל, יז). והכבד [פִּעֵל] לַיְלָה עֲצָמַי נִקַּר מֵֽעָלָי (איוב ל, יז), הַֽעֵינֵי הָֽאֲנָשִׁים הָהֵם תְּנַקֵּר (במדבר טז, יד), וַֽיְנַקְּרוּ אֶת־עֵינָיו (שופטים טז, כא). ושלא נזכר פעלו ממנו [פֻּעַל] וְאֶל־מַקֶּבֶת בּוֹר נֻקַּרְתֶּֽם (ישעיה נא, א). והשם וְשַׂמְתִּיךָ בְּנִקְרַת הַצּוּר (שמות לג, כב). והקבוץ לָבוֹא בְּנִקְרוֹת הַצֻּרִים (ישעיה ב, כא). והוא המקום המנוקר בצור כמערה וכיוצא בה. וכן אמר התרגום בִמְעָרַת טִנָרַיָא. וענין הנקור ידוע.

נקשׁ  
בְּפֹעַל כַּפָּיו נוֹקֵשׁ רָשָׁע (תהלים ט, יז), פירוש הקדוש ברוך הוא מאבד הרשע בפועל כפיו, ופועל כפיו הוא המוקש לו על דרך וַיִּפֹּל בְּשַׁחַת יִפְעָֽל (שם ז, טז), כי נָקַשׁ ויָקַשׁ ענין אחד. והנפעל פֶּן־תִּנָּקֵשׁ אַֽחֲרֵיהֶם (דברים יב, ל), כמו פן תִּוָּקֵשׁ. והכבד [פִּעֵל] וַיְנַקְשׁוּ מְבַקְשֵׁי נַפְשִׁי (תהלים לח, יג), כלומר שמו מוקש. יְנַקֵּשׁ נוֹשֶׁה לְכָל־אֲשֶׁר־לוֹ (שם קט, יא), כלומר ישים מוקש ויקח כל אשר לו. וההתפעל מִתְנַקֵּשׁ בְּנַפְשִׁי לַֽהֲמִיתֵֽנִי (שמואל א' כח, ט), פירוש כי הוא מסבב ומתחכם להיותו קשור ונוקש בנפשו ולשום מוקש בנפשי להמיתני. ואף על פי שהוא פועל שמהו פעול מרוב רגילות והתמדת המוקש והלכידה במחשבתו כמו שכתבנו במלת הַנִּדְבָּרִים בְּךָ (יחזקאל לג, ל), כי ברוב התמדת הדבור יקראו בלשון פעולים ואף על פי שהם פועלים. וכן מִֽתְדַּפְּקִים עַל־הַדָּלֶת (שופטים יט, כב). 

נרד  
נֵרְדְּ וְכַרְכֹּם (שיר השירים ד, יד), בצרי הנו"ן. נִרְדִּי נָתַן רֵיחֽוֹ (שם א, יב), בחירק הנו"ן. והקבוץ כְּפָרִים עִם־נְרָדִֽים (שם ד, יג). וכתב רבי יונה כי נאמר בו כי הוא הורד ויש אומרים כי הוא המושקו. ורבי אברהם אבן עזרא ז"ל פירש כי הוא בושם דומה לכרכום.

נשׁשׁ  
כִּֽי־נַשַּׁנִי אֱלֹהִים (בראשית מא, נא), ענינו שכחני. 

נשֹא  
וְלֹֽא־נָשָׂא אֹתָם הָאָרֶץ (בראשית יג, ו), פירושו ולא סבל. וּנְשָׂאתֶם אֶת־אֲבִיכֶם (שם מה, יט), כַּֽאֲשֶׁר יֽוּכְלוּן שְׂאֵת (שם מד, א), בִּשְׂאֵת אֹתֽוֹ (שמות כז, ז), דַּע שְׂאֵתִי עָלֶיךָ חֶרְפָּֽה (ירמיה טו, טו), שָׂאוּנִי וְאָֽנֹכִי אֲדַבֵּר (איוב כא, ג), כלומר סבלו כובד מלי עליכם אף על פי שקשה עליכם והניחוני לדבר. וּגְמַלֵּיהֶם נֹֽשְׂאִים (בראשית לז, כה), נֹֽשְׂאֵת זָהָב וָכֶסֶף (מלכים א' י, כב), בהראות האל"ף בתנועה. נְשֻׂאֹֽתֵיכֶם עֲמוּסוֹת (ישעיה מו, א), הַנְּשֻׂאִים מִנִּי־רָֽחַם (שם טו, ג), וּנְשָׂאתֶם אֵת סִכּוּת מַלְכְּכֶם (עמוס ה, כו), וַֽחֲטָאֵי גִלּֽוּלֵיכֶן תִּשֶּׂאינָה (יחזקאל כג, מט), בהראות האל"ף בקריאה. [בספרים מדוייקים כ"י וגם בספרי הדפוס השי"ן בסגול והאל"ף יו"ד נחות. ורד"ק בפירושו כתב ומלת תשׁאינה בתנועת האל"ף בסגול והיו"ד למשך נראה שהוא קורא תִּשְֹאֶינָה, וכן כתב בשרשים. מנחת שי.] והנפעל נָשׂוֹא יִנָּשׂוּא (ירמיה י, ה), ומשפטו יִנָּֽשְֹאוּ. וכן נָשֻׂא לַשָּׁוְא עָרֶֽיךָ (תהלים קלט, כ), משפטו נָֽשְֹאוּ. וכבר כתבנו דקדוקו בחלק הדקדוק. והשם וַיְנַצְּלוּ לָהֶם לְאֵין מַשָּׂא (דברי הימים ב' כ, כה), מַשָּׂא לַֽעֲיֵפָֽה (ישעיה מו, א), מַשָּׂא בְנֵֽי־קְהָת (במדבר ד, טו). ובה"א הנקבה וְכֹבֶד מַשָּׂאָה (ישעיה ל, כז). ואשר הוא פעל יוצא לשלישי לֹא חֲמוֹר אֶחָד מֵהֶם נָשָׂאתִי (במדבר טז, טו), כלומר לא נתתי עליו משא. והפעל הדגוש [פִּעֵל] וְנִשָּׂא אֶתְכֶם בְּצִנּוֹת (עמוס ד, ב). כלם והדומים להם כענין הטעינה והמשא ידוע. וכל הענינים הנכנסים בשרש הזה כלם נכנסים בענין אחד הנשיאה והנטילה, וקל הוא להפריש מעט ביניהם כל אחר לפי מקומו, ולפיכך אין צריך להזכיר כל הענינים בפני עצמם. שְׂאִי בְנֵֽךְ (מלכים ב' ד, לו), שָׂא־נָא כֵלֶיךָ (בראשית כז, ג), נֹשֵׂאת חֵן בְּעֵינֵי כָּל־רֹאֶֽיהָ (אסתר ב, טו), בנוח האל"ף. לֹא תִשָּׂא שֵׁמַע שָׁוְא (שמות כג, א) לֹא תִשָּׂא אֶת־שֵׁם־י"י אֱלֹהֶיךָ לַשָּׁוְא (שם כ, ז). יִשָּׂא בַיּוֹם הַהוּא לֵאמֹר לֹֽא־אֶהְיֶה חֹבֵשׁ (ישעיה ג, ז), פירוש ישא השם בשבועה. כֹּל אֲשֶׁר נְשָׂאוֹ לִבּוֹ (שמות לו, ב) וּנְשָֽׂאֲךָ לִבֶּךָ (מלכים ב' יד, י) וַיִּשָּׂא מְשָׁלוֹ (במדבר כג, ז), נשא בפיו זה המשל. יִשָּׂא מִדַּבְּרֹתֶֽיךָ (דברים לג, ג), פירוש מִדַּבְּרֹתֶֽיךָ שצוית לו ישא תמיד בפיו ואומר תורה צוה לנו משה. וָֽאֶשָּׂא אֶת־הַיַּיִן וָאֶתְּנָה לַמֶּלֶךְ (נחמיה ב, א), וַיִּשָּׂא מַשְׂאֹת (בראשית מג, לד), יִשָּׂא בְרָכָה מֵאֵת י"י (תהלים כד, ה), מַֽשְׂאַת כַּפַּי מִנְחַת־עָֽרֶב (שם קמא, ב), וְנָשָׂא עָנָף וְעָשָׂה פֶרִי (יחזקאל יז, כג), כִּֽי־עֵץ נָשָׂא פִרְיוֹ (יואל ב, כב), וַיִּשָּׂא עֵינָיו וַיַּרְא (בראשית יח, ב), וַיִּשָּׂא יַֽעֲקֹב רַגְלָיו (שם כט, א), וַתִּשֶּׂנָה קוֹלָן וַתִּבְכֶּינָה עוֹד (רות א, יד), וְתִשֶּׂנָה עָלֵינוּ נֶהִי (ירמיה ט, יז), בהעלם האל"ף מן הכתב. וַיִּשָּׂא עֵשָׂו קֹלוֹ וַיֵּֽבְךְּ (בראשית כז, לח). יִשְׂאוּ כְּתֹף וְכִנּוֹר (איוב כא, יב), פירוש ישאו קולם כקול תוף וכנור. או כמו שנושאין קולם החולילים עם התוף והכנור. וְנָשָׂאתָ תְפִלָּה (ישעיה לז, ד), פירוש תשא התפלה לשם או חשא קויל בחפלה או כפים. וכן יִשְׂאוּ מִדְבָּר וְעָרָיו (שם מב, יא), פירוש ישאו קול. וְאֵלָיו הוּא נֹשֵׂא אֶת־נַפְשׁוֹ (דברים כד, טו), אֶת־מַחְמַד עֵֽינֵיהֶם וְאֶת־מַשָּׂא נַפְשָׁם (יחזקאל  כד, כה), פירושו לפניו בניהם ובנותיהם שהם מחמד עיניהם ואליהם הם נושאים את נפשם. בְּנָשְׂאִי יָדַי אֶל־דְּבִיר קָדְשֶֽׁךָ (תהלים כח, ב). ובא האל"ף בהעלם כבעלי הה"א וְנָשׂוּ אֶת־כְּלִמָּתָם (יחזקאל לט, כו). הֲנִסָּה דָבָר אֵלֶיךָ תִלְאֶה (איוב ד, ב), בחלוף שי"ן בסמ"ך ואל"ף בה"א. וכבר כתבנו אותו בשרש נָסָה. וּבִשְׂאֵת הַכְּרוּבִים אֶת־כַּנְפֵיהֶם (יחזקאל י, טז). בְּשׂוֹא גַלָּיו אַתָּה תְשַׁבְּחֵֽם (תהלים פט, י), כלומר בהתרומם גליו אתה תשקיטם. ותאר לגדול וְנָשִׂיא בְעַמְּךָ לֹא תָאֹֽר (שמות כב, כז), וְכִי־יַֽעֲשֶׂה הַנָּשִׂיא נְדָבָה (יחזקאל מו, יב), שְׁנֵים־עָשָׂר נְשִׂיאִם (בראשית יז, כ). והעננים להתרוממם יקראו נשיאים מַֽעֲלֶה נְשִׂאִים (תהלים קלה, ז), נְשִׂיאִים וְרוּחַ וְגֶשֶׁם אָיִן (משלי כה, יד). והשם בנפול הנו"ן אִם־יַֽעֲלֶה לַשָּׁמַיִם שִׂיאוֹ (איוב כ, ו), פירוש גדולתו ורוממותו. יִשָּׂא פַרְעֹה אֶת־רֹֽאשְׁךָ מֵֽעָלֶיךָ (בראשית מ, יט), כִּי תִשָּׂא אֶת־רֹאשׁ בְּנֵֽי־יִשְׂרָאֵל (שמות ל, יא), וְאֶת־רֹאשָׁם לֹא תִשָּׂא (במדבר א, מט), נָשָׂא יָדוֹ בַּמֶּלֶךְ (שמואל ב' כ, כא). כִּֽי־נָשׂא אֶשָּׂא לָהֶֽם (הושע א, ו), פירוש אשא להם האויב. ויונתן תרגם אִם יְתוּבוּן מִשְׁבַק אֶשְׁבּוֹק לְהוֹן. וְחֶרְפָּה לֹא־נָשָׂא עַל־קְרֹֽבוֹ (תהלים טו, ג), לא הטיל עליו שום דבר חרפה. נְסָה עלינו אור פניך י"י (שם ד, ז), בחילוף שֹי"ן בסמ"ך ואל"ף בה"א. הלא שְֹאֵתוֹ תבעת אתכם (איוב יג, יא), וּמִשְֹּאֵתוֹ לא אוכל (שם לא, כג), אך מִשְֹּאֵתוֹ יעצו להדיח (תהלים סב, ה). ובנוח האל"ף ונעלמה מן המכתב מְשֵֹתוֹ יגורו אילים (איוב מא, יז), גדולתו ורוממותו. ומזה פירשו יֶתֶר שְׂאֵת (בראשית מט, ג), כלומר יתרון הגדולה והתוקף היה ראוי לך לולי שעלית משכבי אביך. וְאִם־תִּשְׂאוּ מִבְּנֹתֵיהֶם לִבְנֵיכֶם (נחמיה יג, כה), כלומר אם תקחו, וְלֹא־הָיוּ לוֹ בָּנִים כִּי אִם־בָּנוֹת וַיִּשָּׂאוּם בְּנֵֽי־קִישׁ אֲחֵיהֶֽם (דברי הימים א' כג, כב) כלומר ויקחום לנשים. וַיִּשְׂאוּ לָהֶם נָשִׁים מֹֽאֲבִיּוֹת (רות א, ד), וּבָתִּים וְנָשָׂאוּ (מיכה ב, ב). ולקחו, וקרוב ענין הנשוא לענין הלקיחה. וכן יִשָּׂא בְרָכָה מֵאֵת י"י (תהלים כד, ה), יקח. וכן במשנה בתולה נשאת (כתובות פרק ראשון משנה א. דף ב, ע"א). וכן נשתמשו בנטילה שהיא הנשיאה בענין הלקיחה טול חפץ זה, טול אתה יין נסך ואני פירות (דמאי פרק ששי משנה י, דף יח, ע"א). נָשָׂא עָלָיו אֶת־הַמַּשָּׂא הַזֶּֽה (מלכים ב' ט, כה), הִנֵּה נָשָׂאתִי פָנֶיךָ (בראשית יט, כא), לֹֽא־יִשָּׂא פְּנֵי כָל־כֹּפֶר (משלי ו, לה) אוּלַי יִשָּׂא פָנָֽי (בראשית לב, כא), לוּלֵי פְּנֵֽי יְהֽוֹשָׁפָט מֶֽלֶךְ־יְהוּדָה אֲנִי נֹשֵׂא (מלכים ב' ג, יד), וְנֹֽשְׂאִים פָּנִים בַּתּוֹרָֽה (מלאכי ב, ט), כלומר נושאים פני הגדולים בתורה ואינכם מוכיחים אותם בעברם על דברי תורה. ויש מפרשים כי אֵֽינְכֶם שזכר עומד במקום שנים כלומר אינכם נושאים פנים בתורה אבל אתם מחללים אותה. והשם כִּי־אֵין עִם־י"י אֱלֹהֵינוּ עַוְלָה וּמַשֹּׂא פָנִים וּמִקַּח־שֹֽׁחַד (דברי הימים ב' יט, ז), כי החוטא והמתבייש נופלים פניו כמו שאמר וְלָמָּה נָֽפְלוּ פָנֶֽיךָ (בראשית ד, ו), והמסביר לו פנים כאילו נושא פניו שנפלו. וכן וְלֹֽא־יִשָּׂא אֱלֹהִים נֶפֶשׁ (שמואל ב' יד, יד), כלומר לא ישא פני נפש שימלטנה מן המיתה. וכן בענין המחילה והסליחה שָׂא נָא חַטָּאתִי (שמות י, יז), שָׂא נָא פֶּשַׁע אַחֶיךָ (בראשית נ, יז), וְנָשָׂאתִי לְכָל־הַמָּקוֹם בַּֽעֲבוּרָֽם (שם יח, כו). הֲלוֹא אִם־תֵּיטִיב שְׂאֵת (שם ד, ז), כלומר אם תיטיב מעשיך יהיה לך כפרה. וכן פירש אדוני אבי ז"ל מזה יֶתֶר שְׂאֵת (שם מט, ג). והיא תפילה לאל יתברך שיגביר הכפרה על העון. וזו הוא הברכה שברכו. שָׂא נָא לְפֶשַׁע עַבְדֵי אֱלֹהֵי אָבִיךָ (בראשית נ, יז), אַשְׁרֵי נְֽשׂוּי־פֶּשַׁע (תהלים לב, א). ובא על דרך בעלי הה"א. וסליחת הפשע היא נשיאתו ונטילתו מעל האדם. והנפעל וְנִשָּׂא כָּל־אֲשֶׁר בְּבֵיתֶךָ (ישעיה לט, ו), וְנִשָּׂא־בָם אֶת־הַשֻּׁלְחָֽן (שמות כה, כח), נִשֵּׂאת נִשָּׂא לָֽנוּ (שמואל ב' יט, מג). נשאת תאר לתשורה הנשאת, אבל נִשָֹּא לנו מהכבד. ואפשר שיהיה גם כן נִשֵֹּאת שם מן הכבד בפלס יֹֽשְׁבוֹת עַל־מִלֵּֽאת (שיר השירים ה, יב). ושם התשורה במשקל אחר וַתֵּצֵא אַֽחֲרָיו מַשְׂאַת הַמֶּֽלֶךְ (שמואל ב' יא, ח) בפתח. ובצרי אֲרֻחָה וּמַשְׂאֵת וישׁלחהו (ירמיה מ, ה) והקבוץ וַיִּשָּׂא מַשְׂאֹת (בראשית מג, לד) וכן התרומה לאל יתברך אֶת־מַשְׂאַת מֹשֶׁה (דברי הימים ב' כד, ו) וְאֶת־רֵאשִׁית מַשְׂאֽוֹתֵיכֶם (יחזקאל כ, מ) וכן חִירָם מֶֽלֶךְ־צֹר נִשָּׂא אֶת־שְׁלמֹה בַּֽעֲצֵי אֲרָזִים (מלכים א' ט, יא) מהכבד. ובאו נִשָֹּא לנו, נִשָֹּא את שלמה, בקמץ כדרך בעלי הה"א. וכן דִּכָּא לָאָרֶץ חַיָּתִי (תהלים קמג, ג) ופירוש נִשָֹּא את שלמה נשא אותו וסבל אותו וכלכלו באלה הדברים. והנפעל עוד הָֽרָמִים וְהַנִּשָּׂאִים (ישעיה ב, יג) וְעַל כָּל־גִּבְעָה נִשָּׂאָה (שם ל, כה) וההתפעל מִתְנַשֵּׂא לֵאמֹר (מלכים א' א, ה), וְתִנַּשֵּׂא מַלְכֻתֽוֹ (במדבר כד, ז), יִֽנַּשְּׂאוּ לְהַֽעֲמִיד חָזוֹן (דניאל יא, יד), וַיִּנַּשֵּׂא לְעֵינֵי כָל־הַגּוֹיִם (דברי הימים ב' לב, כג). והפעל הכבד עוד [פִּעֵל] וְכִי נִשֵּׂא מַמְלַכְתּוֹ (שמואל ב' ה, יב), בצרי. מְנַשְּׂאִים אֶת־הַיְּהוּדִים (אסתר ט, ג), וַֽיְנַטְּלֵם וַֽיְנַשְּׂאֵם (ישעיה סג, ט), יְנַשְּׂאוּהוּ אַנְשֵׁי מְקֹמוֹ (עזרא א, ד). ובענין הנבואה נָשָׂא עָלָיו אֶת־הַמַּשָּׂא הַזֶּֽה (מלכים ב' ט, כה), מַשָּׂא מִצְרָיִם (ישעיה יט, א), הַמַּשָּׂא אֲשֶׁר חָזָה (חבקוק א, א), מַשָּׂא אֲשֶׁר־יִסְּרַתּוּ אִמּֽוֹ (משלי ל, א), מַשְׂאוֹת שָׁוְא וּמַדּוּחִֽים (איכה ב, יד). נקראת הנבואה מַשָֹּא שהיא נשאת בפי האדם. וכן היו אומרים ישראיל לירמיהו מַה־מַשָּׂא י"י (ירמיה כג, לג), ענין הפסוקים ההם, כי הם כשהיו שואלים לנביא מַה־מַשָּׂא י"י לא היה דעתם לנבואה אלא ללשון כובד ומשא כמו מַשָּׂא בְנֵֽי־קְהָת (במדבר ד, טו), כי היה דבר י"י להם למשא כבד. ויודע הנסתרות גלה מחשבתם לנביא, לפיכך אמר כִּי הַמַּשָּׂא יִֽהְיֶה לְאִישׁ דְּבָרוֹ (ירמיה כג, לו), כלומר דברו של אדם יהיה משא כי הדבר נשא בפיו לפיכך נקראת הנבואה מַּשָֹּא ואתם תהפכו דברי אלהים ותהיה כונתכם בו לשון כבדות. והפעל הכבד עוד [הִפְעִיל] וְהִשִּׂיאוּ אוֹתָם עֲוֹן אַשְׁמָה (ויקרא כב, טז). והוא יוצא לשלישי וְהִשִּׂיאוּ כָל־יִשְׂרָאֵל אֶל־הָעִיר הַהִיא חֲבָלִים (שמואל ב' יז, יג). והשם בענין המקור לְמַשְׂאוֹת אוֹתָהּ מִשָּֽׁרָשֶֽׁיהָ (יחזקאל יז, ט), כלומר להשיא אותה ולעקור אותה משרשיה. וענין אחר וַיִּשָּׂאֵם דָּוִד וַֽאֲנָשָֽׁיו (שמואל  ב' ה, כא), פירוש וישרפם. וכן וְהַמַּשְׂאֵת הֵחֵלָּה (שופטים כ, מ), וְעַל־בֵּית הַכֶּרֶם שְׂאוּ מַשְׂאֵת (ירמיה ו, א). וכן כִּמְעַט יִשָּׂאֵנִי עֹשֵֽׂנִי (איוב לב, כב). ואשר הוא פעל עומד וַתִּשָּׂא הָאָרֶץ מִפָּנָיו (נחום א, ה), וכן יִשָּׂא בְשִׂיחִי מִשְׁכָּבִֽי (איוב ז, יג). ויתכן שנקראת השרפה כן לענין הלהב הנשא למעלה. וכן במשנה (ראש השנה פרק שני  משנה ב. דף כב, ע"ב) משיאין משואות. ואפשר שיהיה שְׂאֵת אֽוֹ־סַפַּחַת (ויקרא יג, ב), שְׂאֵת הַמִּכְוָה הִוא (שם  יג, כח), מענין זה ענין שרפה, כמו שאמר צרבת המכוה היא (שם), שהיא ענין שרפה. והנכון להיות מהענין הראשון לשון הגבהה. וכן פירשו רבותינו ז"ל בסיפרא (פרשת תזריע עמוד קיט, פרק א) שאת זו שאת בהרת זו בהרת ספחת שני לבהרת מראה עמוק שני לשאת.  מה לשון שאת? מוגבהת כמראה צל שהם גבוהים ממראה החמה. מה לשון עמוקה עמוקה כמראה החמה שהם עמוקים ממראה הצל. מה לשון ספחת? טפילה, שנאמר סְפָחֵנִי נא אל אחת הכהנות לאכל פת לחם (שמואל א' ב, לו). 

נשׁא  
הנפעל מזה נִשְּׁאוּ שָׂרֵי נֹף (ישעיה יט, יג). והכבד [הִפְעִיל] הַנָּחָשׁ הִשִּׁיאַנִי (בראשית ג, יג), הִשִּׁיאוּךָ יָֽכְלוּ לְךָ (עבדיה א, ז), אַל־תַּשִּׁאוּ נַפְשֹֽׁתֵיכֶם (ירמיה לז, ט), אָכֵן הַשֵּׁא הִשֵּׁאתָ לָעָם הַזֶּה (שם ד, י), אַל־יַשִּׁיא לָכֶם חִזְקִיָּהוּ (מלכים ב' יח, כט). כולם והדומים להם ענין ההסתה והפתוי. וענין אחר לַהְשׁוֹת גַּלִּים נִצִּים (מלכים ב' יט, כה), בפתח הה"א והשי"ן דגושה. ויש ספרים מדויקים נקוד בהם לַֽהֲשּׁוֹת הלמ"ד פחותה והה"א נחה על משקל לַֽעֲשֹוֹת. ולזאת הקריאה יהיה משרש שָׁאָה ומשפטו לְהַשְׁאוֹת כאשר כתוב במקומו בספר ישעיה (לז, כו). והשם הַשֵּׁאת וְהַשָּֽׁבֶר (איכה ג, מז). ומשקל אחר הרימה פעמיך לְמַשֻּׁאוֹת (תהלים עד, ג), הִפַּלְתָּם לְמַשּׁוּאֽוֹת (שם עג, יח). ומשקל אחר תִּכַּסֶּה שִׂנְאָה בְּמַשָּׁאוֹן (משלי כו, כו). ענין חרבה ושממה.  

נשׁב  
כִּי רוּחַ י"י נָשְׁבָה בּוֹ (ישעיה מ, ז). והכבד [הִפְעִיל] יַשֵּׁב רוּחוֹ יִזְּלוּ־מָֽיִם (תהלים קמז, יח), וַיַּשֵּׁב אֹתָם אַבְרָֽם (בראשית טו, יא). ענין ההפרחה והריחוף.

נשֹג  
אֽוֹ־הִשִּׂיגָה יָדוֹ (ויקרא כה, מט), וְלֹא הִשִּׂיגוּ אֶת־יְמֵי שְׁנֵי חַיֵּי אֲבֹתַי (בראשית מז, ט), פֶּן־יְמַהֵר וְהִשִּׂגָנוּ (שמואל ב' טו, יד), וְהִשִּׂיגוֹ כִּֽי־יִרְבֶּה הַדֶּרֶךְ (דברים יט, ז), וְהִשַּׂגְתָּם וְאָֽמַרְתָּ אֲלֵהֶם (בראשית מד, ד), כִּֽי־הַשֵּׂג תַּשִּׂיג (שמואל א' ל, ח), וְאֵין־מַשִּׂיג יָדוֹ אֶל־פִּיו (שם א' יד, כו), כלם ענין ההדבקה וההגעה. והשם כִּֽי־שִׂיחַ וְכִי־שִׂיג לוֹ (מלכים א' יח, כז), כלומר ענין יש לו עם אחר או השגות אויביו במלחמה. שִֹיג שם בחסרון הנו"ן כמו שִֹיא אִם־יַֽעֲלֶה לַשָּׁמַיִם שִׂיאוֹ (איוב כ, ו). וכמוהם ואף על פי שנכתב בסמ"ך וְתַסֵּג וְלֹא תַפְלִיט (מיכה ו, יד), כלומר הגיע להריון ולא תפליט אותו רק הפיל אותו. 

נשׁה  
נָשִׁיתִי טוֹבָֽה (איכה ג, יז). ובא המקור באל"ף וְנָשִׁיתִי אֶתְכֶם נָשֹׁא (ירמיה כג, לט). צוּר יְלָֽדְךָ תֶּשִׁי (דברים לב, יח), היו"ד במקום ה"א למ"ד הפעל ומשפטו תִּשֶּׁה ועקרו תִּנְשֶׁה. והנפעל יִשְׂרָאֵל לֹא תִנָּשֵֽׁנִי (ישעיה מד, כא), פירוש לא תנשה ממני. ומהענין הזה בְּאֶרֶץ נְשִׁיָּֽה (תהלים פח, יג). והיא מקום המתים כי הם נשכחים. והפעל הכבד [פִּעֵל] כִּֽי־הִשָּׁהּ אֱלוֹהַּ חָכְמָה (איוב לט, יז), כִּֽי־יַשֶּׁה לְךָ אֱלוֹהַ מֵֽעֲוֹנֶֽךָ (שם יא, ו). וכבר כתבנו כִּֽי־נַשַּׁנִי אֱלֹהִים (בראשית מא, נא), בשרש נָשַׁשׁ. ויש אומרים שהוא מזה השרש מהדגוש, והפתח תחת חירק. וענין אחר לֹֽא־נָשִׁיתִי וְלֹא־נָֽשׁוּ־בִי (ירמיה טו, י), פירוש לא נשיתי מהם ולא נשו בי. והוא כפל דבר, וענין הכפל שלא בקשתי אני מהם וגם הם לא נתנוהו לי מעצמם. או לא נשיתי אני בהם והם לא נשו בי, כי המלוה הוא קשור בבי"ת והלוה בלא בי"ת. וכן כַּנֹּשֶׁה כַּֽאֲשֶׁר נֹשֶׁא בֽוֹ (ישעיה כד, ב), וְנָֽשָׁא־בוֹ אָלָה לְהַֽאֲלֹתוֹ (מלכים א' ח, לא), ונכתבו כאשר נֹשֶׁא בו וְנָֽשָׁא בו באל"ף במקום ה"א. ובא בלא קשר הבי"ת וְכָל־אִישׁ אֲשֶׁר־לוֹ נֹשֶׁא (שמואל א' כב, ב). והוא באל"ף ובסגול. ואף על פי שתבא המלה למלוה פעמים בלא קשר הבי"ת הוא חסר הקשר והענין מורה עליו כמו וְהַנֹּשֶׁה בָּא לָקַחַת (מלכים ב' ד, א), אוֹ מִי מִנּוֹשַׁי (ישעיה נ, א), פירוש מנושים בי. ואיננו רחוק שיקרא נושה הלוה והמלוה, כי הקשר מפריד ביניהם וכשחסר הקשר הענין מורה. וכן שובר יקרא הקונה והמוכר והקשר והענין מפריד ביניהם. וענין כַּנֹּשֶׁה כַּֽאֲשֶׁר נֹשֶׁא בֽוֹ, אחר שזכר כַּמַּלְוֶה כַּלּוֶֹה (שם כד, ב), לפי שהאחד רוצה בו משאת כסף והאחד משאת אוכל. ולדעת התרגום התאר מזה נָשָׁה, נָשִׁים שתרגם וְנָשִׁים מָשְׁלוּ בוֹ (ישעיה ג, יב), וּכְמָרי חוֹבָא שַׁלִיטוּ בֵּיהּ. והפעל הכבד [הִפְעִיל] כִּֽי־תַשֶּׁה בְרֵֽעֲךָ מַשַּׁאת מְאוּמָה (דברים כד, י). ויש לפרש מזה כִּֽי־יַשֶּׁה לְךָ אֱלוֹהַ מֵֽעֲוֹנֶֽךָ (איוב יא, ו), כלומר שיחייבך אלות מעונך. וכן פירוש וְנָֽשָׁא־בוֹ אָלָה (מלכים א' ח, לא), יחייבנו השופט שבועה. לֹֽא־יַשִּׁא אוֹיֵב בּוֹ (תהלים פט, כג), נכתב ונקרא כבעלי האל"ף כלומר לא יהיה לו כנושה שיקח ממונו. וכן יַשִּׁי מות (שם נה, טז), כלומר שיהיה המות להם כנושה שיקחם. והוא בחסרון אל"ף כמו אַל־יָנִי רֹאשִׁי (תהלים קמא, ה), וי"י חָפֵץ דַּכְּאוֹ הֶֽחֱלִי (ישעיה נג, י). והשם נשי וְשַׁלְּמִי אֶת־נִשְׁיֵכְי [נִשְׁיֵךְ] (מלכים ב' ד, ז). ומשקל אחר וּמַשָּׁא כָל־יָֽד (נחמיה י, לב), מַשָּׁא אִֽישׁ־בְּאָחִיו (שם ה, ז), נַֽעַזְבָה־נָּא אֶת־הַמַּשָּׁא הַזֶּֽה (שם ה, י). ועל דרך נקבה מַשַּׁאת מְאוּמָה (דברים כד, י). והקבוץ בַּעֹֽרְבִים מַשָּׁאֽוֹת (משלי כב, כו). ויתכן כָּל־בַּעַל מַשֵּׁה יָדוֹ (דברים טו, ב), שם בפלס מַטֶּה. גִּיד הַנָּשֶׁה (בראשית לב, לג), אמרו רבותינו ז"ל (חולין צא, ע"א), כי נקרא כן שנשה ממקומו ועלה, כלומר כאילו שכח מקומו וסר לו ממנו. והיה נכון לפרש גִּיד הַנָּשֶׁה גיד הנפסק מן נָֽשְׁתָה גְבוּרָתָם (ירמיה נא, ל), ויהיה גם כן מזה השרש אלא שטוב הוא לחבר נָֽשְׁתָה גְבוּרָתָם עם וְנִשְּׁתוּ־מַיִם (ישעיה יט, ה), בשרש נָשַׁת. ומלה נָשִׁים וכן נְשֵׁיהֶם, נָשֶׁיךָ כתבנו אותם בשרש אָנַשׁ.

נשׁך  
אִם־יִשֹּׁךְ הַנָּחָשׁ (קהלת י, יא), בחלם. ובפתח אַֽחֲרִיתוֹ כְּנָחָשׁ יִשָּׁךְ (משלי כג, לב), ונקמץ מפני ההפסק. אֲצַוֶּה אֶת־הַנָּחָשׁ וּנְשָׁכָֽם (עמוס ט, ג), הַנֹּֽשְׁכִים בְּשִׁנֵּיהֶם (מיכה ג, ה). והכבד [פִּעֵל] וְנִשְּׁכוּ אֶתְכֶם (ירמיה ח, יז), וַֽיְנַשְּׁכוּ אֶת־הָעָם (במדבר כא, ז). ולפי שהרבית היא כאילו נושך האדם נקרא נֶשֶׁךְ כָּל־דָּבָר אֲשֶׁר יִשָּֽׁךְ (דברים כג, כ).  והכבד [הִפְעִיל] לֹֽא־תַשִּׁיךְ לְאָחִיךָ (שם). והשם נֶשֶׁךְ כֶּסֶף נֶשֶׁךְ אֹכֶל (שם), בשש נקודות. ולא תַשִּׁיךְ עובר לשלישי כי המלוה הוא מַשִּׁיךְ והכסף או האוכל נושך כמו שאמר כ דבר אשר ישך והלוה נָשׁוּךְ. ורבותינו ז"ל אמרו (בבא מציעא סא, ע"א), שהוא אזהרה ללוה. וענין אחר לַֽעֲשׂוֹת לוֹ נִשְׁכָּה (נחמיה יג, ז), וַיִּפָּֽקְדוּ בַיּוֹם הַהוּא אֲנָשִׁים עַל־הַנְּשָׁכוֹת (שם יב, מד). הוא כמו לִשְׁכָּה, לְשָׁכוֹת.

נשׁל  
וְנָשַׁל הַבַּרְזֶל מִן־הָעֵץ (דברים יט, ה), כִּי יִשַּׁל זֵיתֶֽךָ (שם כח, מ), אלה הם עומדים. והיוצאים וְנָשַׁל גּֽוֹיִם־רַבִּים מִפָּנֶיךָ (שם ז, א). כִּי יֵשֶׁל אֱלוֹהַּ נַפְשֽׁוֹ (איוב כז, ח). משפטו יָשֵּׁל בדגש ובא הנח תמורתו כמו וַיָּזֶד יַֽעֲקֹב נָזִיד (בראשית כה, כט). ועוד נכתבנו בשרש שָׁלָה. שַֽׁל־נְעָלֶיךָ (שמות ג, ה), בפלס גַּשׁ פְּגַע־בּוֹ (שמואל ב' א, טו), והכבד [פִּעֵל] וַיְנַשֵּׁל אֶת־הַיְהוּדִים מֵֽאֵילוֹת (מלכים ב' טז, ו), ענינם ההסרה והסתירה.

נשׁם  
וְאֵת כָּל־הַנְּשָׁמָה הֶֽחֱרִים (יהושע י, מ), כֹּל אֲשֶׁר נִשְׁמַת־רוּחַ חַיִּים בְּאַפָּיו (בראשית ז, כב), דומה כי כל רוח בעלי חיים יקרא נשמה ולפיכך נסמך אל רוח, כלומר כל שיש לו נשימה רוח כלומר תנועה. וכן וַיְהִי חָלְיוֹ חָזָק מְאֹד עַד אֲשֶׁר לֹא־נֽוֹתְרָה־בּוֹ נְשָׁמָֽה (מלכים א' יז, יז), כלומר שלא היתה לו נשימה ונתבטלה תנועתו ונעצרה נשימתו. וכן וַֽאֲנִי מֵעַתָּה לֹא־יַֽעֲמָד־בִּי כֹּחַ וּנְשָׁמָה לֹא נִשְֽׁאֲרָה־בִֽי (דניאל י, יז), אבל המאמר ההוא על דרך הפלגה שהרי היה מדבר. מִנִּשְׁמַת־אֵל יִתֶּן־קָרַח (איוב לז, י), על דרך וּבְרוּחַ פִּיו כָּל־צְבָאָֽם (תהלים לג, ו). וְנִשְׁמַת־מִי יָֽצְאָה מִמֶּֽךָּ (איוב כו, ד), כמו דבר מי, כי הדיבור בנשימה ופירושו ממי קבלת אלה הדברים שדברה. ורבי אברהם אבן עזרא כתב כֹּל אֲשֶׁר נִשְׁמַת־רוּחַ חַיִּים (בראשית ז, כב), שבה אל האדם כי לא מצאנו נשמה חוץ מנשמת האדם. ורבים אמרו שנקראת כן בעבור שהיא מן השמים, ואם הם שנים שרשים נמצא כמוהו רבים. וְאֶת־הַתִּנְשֶׁמֶת וְאֶת־הַקָּאָת (ויקרא יא, יח), עוף ממיני העופות ואמרו כי נקרא כן שכל הרואה אותו ישום. וכתב רש"י ז"ל כי הוא הנקרא צואיט"א. וגם כן זה השם בשרצים וְהַחֹמֶט וְהַתִּנְשָֽׁמֶת (שם יא, ל). וכתב רבינו שלמה כי היא הנקראת בלע"ז טלפ"א.

נשׁף  
וְגַם־נָשַׁף בָּהֶם וַיִּבָשׁוּ (ישעיה מ, כד), נָשַׁפְתָּ בְרֽוּחֲךָ (שמות טו, י), ענין הריחוף והנפיחה. וַיָּקוּמוּ בַנֶּשֶׁף לָבוֹא אֶל־מַֽחֲנֵה אֲרָם (מלכים ב' ז, ה). וּבְטֶרֶם יִתְנַגְּפוּ רַגְלֵיכֶם עַל־הָרֵי נָשֶׁף (ירמיה יג, טז), כלומר על הרי חשך. ולפי שהלילה חשך אמר נשף. וְעֵין נֹאֵף שָׁמְרָה נֶשֶׁף (איוב כד, טו), קִדַּמְתִּי בַנֶּשֶׁף וָֽאֲשַׁוֵּעָה (תהלים קיט, קמז), מְאַֽחֲרֵי בַנֶּשֶׁף (ישעיה ה, יא), נֶשֶׁף חִשְׁקִי שָׂם לִי לַֽחֲרָדָֽה (שם כא, ד), בְּנֶֽשֶׁף־בְּעֶֽרֶב־יוֹם (משלי ז, ט), וַיַּכֵּם דָּוִד מֵֽהַנֶּשֶׁף וְעַד־הָעֶרֶב לְמָֽחֳרָתָם (שמואל א' ל, יז), בשש נקודות. וְשָׂבַעְתִּי נְדֻדִים עֲדֵי־נָֽשֶׁף (איוב ז, ד). יֶחְשְׁכוּ כּֽוֹכְבֵי נִשְׁפּוֹ (שם ג, ט), כולם ענין לילה. ויש מפרשים מזה נָשַׁפְתָּ בְרֽוּחֲךָ. וכבר פירשנו מֵֽהַנֶּשֶׁף וְעַד־הָעֶרֶב בשרש מָחַר. ודעת רבותינו ז"ל (ברכות ג, ע"ב), כי גם כן יקרא נשף תחלת הלילה כשמתחיל החשך, ותחלת היום כשסר החשך. ואמרו (שם), על זה הפסוק מֵֽהַנֶּשֶׁף וְעַד־הָעֶרֶב כאילו אמר מהבקר כי גם הוא יקרא נשף. ואמרו (שם) אמר רב אשי תרי נשפי הוו נשף יממא ואתא ליליא נשף ליליא ואתא יממא. וְאֶת־הַיַּנְשֽׁוּף (ויקרא יא, יז), בשרק. ובחלם וְיַנְשׁוֹף וְעֹרֵב יִשְׁכְּנוּ־בָהּ (ישעיה לד, יא), עוף שהוא עף בלילה.

נשׁק  
וְהֶחֱזִיקָה בּוֹ וְנָשְׁקָה־לּוֹ (משלי ז, יג), צֶדֶק וְשָׁלוֹם נָשָֽׁקוּ (תהלים פה, יא), על דרך משל. שְׂפָתַיִם יִשָּׁק (משלי כד, כו). וַיִּשְּׁקוּ אִישׁ אֶת־רֵעֵהוּ (שמואל א' כ, מא), וַיִּפֹּל עַל־צַוָּארָו וַיִּשָּׁקֵהוּ (בראשית לג, ד), יִשָּׁקֵנִי מִנְּשִׁיקוֹת פִּיהוּ (שיר השירים א, ב), אֶֽשֳּׁקָה־נָּא לְאָבִי וּלְאִמִּי (מלכים א' יט, כ), וַתִּשַּׁק יָדִי לְפִֽי (איוב לא, כז), וְעַל־פִּיךָ יִשַּׁק כָּל־עַמִּי (בראשית מא, מ), כלומר להודותו לאדון. בִּזְקַן עֲמָשָׂא לִנְשָׁק־לֽוֹ (שמואל ב' כ, ט). ובקצת ספרים מדוייקים אֶֽשֳּׁקָה־נָּא לְאָבִי וּלְאִמִּי בקמץ חטף והוא לגזרת אֶפְעֹל ובמקצתם בחטף פתח. והכבד [הִפְעִיל] מַשִּׁיקוֹת אִשָּׁה אֶל־אֲחוֹתָהּ (יחזקאל ג, יג), כלומר מגיעות, כאילו נושקות זו לזו. וכבד אחר [פִּעֵל] נַשְּׁקוּ־בַר (תהלים ב, יב), וַיְנַשֵּׁק לְכָל־אֶחָיו (בראשית מה, טו), לְנַשֵּׁק לְבָנַי וְלִבְנֹתָי (שם לא, כח). וענין אחר אֶל־נֶשֶׁק בֵּית הַיָּֽעַר (ישעיה כב, ח), בחמש נקודות. ומסורה אחת מצאתי כל נשק בשש נקודות בר מן תלת יבדה מִנֵּשֶׁק ברזל (איוב כ, כד), וְהֵמָּה מְבִאִים אִישׁ מִנְחָתוֹ וגו' וְנֵשֶׁק וּבְשָׂמִים (מלכים א' י, כה), וחברו דדברי הימים (ב' ט, כד). סַכּוֹתָה לְרֹאשִׁי בְּיוֹם נָֽשֶׁק (תהלים קמ, ח), וְעִיר מִבְצָר וְהַנָּֽשֶׁק (מלכים ב' י, ב), כִּי בַנֶּשֶׁק יְבַֽעֲרוּ־אֵשׁ (יחזקאל לט, י), בְּנֶשֶׁק וּמָגֵן וְצִנָּה (שם לט, ט), הוא כמו זין. והפעל ממנו נוֹשְׁקֵי רוֹמֵי־קָשֶׁת (תהלים עח, ט), כלומר נושאי כלי זין. וכן נֹשְׁקֵי קֶשֶׁת מַיְמִינִים וּמַשְׂמִאלִים בָּֽאֲבָנִים וּבַֽחִצִּים בַּקָּשֶׁת (דברי הימים א' יב, ב). ולדעת המתרגם כן וְעַל־פִּיךָ יִשַּׁק כָּל־עַמִּי (בראשית מא, מ).

נשֹק  
וְאֵשׁ נִשְּׂקָה בְיַֽעֲקֹב (תהלים עח, כא), משקילו נפעלה. והכבד [הִפְעִיל] וּבִֽעֲרוּ וְהִשִּׂיקוּ (יחזקאל לט, ט), אַף־יַשִּׂיק וְאָפָה לָחֶם (ישעיה מד, טו), ענינם ענין הבערה.

נשׁר  
הַנֶּשֶׁר הַגָּדוֹל גְּדוֹל הַכְּנָפַיִם (יחזקאל יז, ג), בשש נקודות עַל־כַּנְפֵי נְשָׁרִים (שמות יט, ד), פירש כמו אם הייתם עַל־כַּנְפֵי נְשָׁרִים שנשמרתם מכל נזק, כי הנשר הזה יעוף גבוה מכל עוף ונושא אפרוחיו על כנפיו לשמר, כמו שאמר יִפְרֹשׂ כְּנָפָיו יִקָּחֵהוּ (דברים לב, יא), יַֽעֲלוּ אֵבֶר כַּנְּשָׁרִים (ישעיה מ, לא) כתב הגאון רבינו סעדיה ז"ל כי הנשר לעשר שנים יעלה מאד על פני רקיע השמים ויקרב לחום השמש ויפיק־עצמו בים לרוב החום וימרט ויתחדש ויעלה אבר וישוב לימי עלומיו וכן כל עשר שנים ובשנת המאה יעלה כמנהגו ויפול בים וימות שם.

נשֹר  
אִם־יִתְגַּדֵּל הַמַּשּׂוֹר עַל־מְנִיפוֹ (ישעיה י, טו), שמנו אותו מחסרי הנו"ן על משקל מַבּוּעַ ואף על פי שזה בחולם וזה בשורק למה שמצאנו במשנה (בבא קמא פרק עשירי משנה י. דף קיט, ע"א), אף הנסורת של בעל הבית. ועוד אמרו ללוחות הנסורים מסככים בנסרין (סוכה פרק ראשון משנה ו. דף יד, ע"א). וכן המשור יקרא בערבי מנשאר, והוא הכלי שקורין לו בלע"ז שיר"א. והפעל מזה וַיָּשַׂר בַּמְּגֵרָה (דברי הימים א' כ, ג), היה משפטו וַיִּשַּׁר השי"ן דגושה בפלס וַיִּגַּשׁ אַבְרָהָם (בראשית יח, כג), ובא הנח תמורת הדגש כמו שבא כן וַיָּזֶד יַֽעֲקֹב נָזִיד (שם כה, כט).

נשׁת  
נָֽשְׁתָה גְבוּרָתָם (ירמיה נא, ל). לְשׁוֹנָם בַּצָּמָא נָשָׁתָּה (ישעיה מא, יז), הדגשות מפני ההפסק לתפארת. והנפעל וְנִשְּׁתוּ־מַיִם מֵֽהַיָּם (שם יט, ה). כולם ענין הפסק הדבר ואבדו.

נתב  
יְפַלֵּס נָתִיב לְאַפּוֹ (תהלים עח, נ), נָתִיב לֹֽא־יְדָעוֹ עָיִט (איוב כח, ז), הַדְרִיכֵנִי בִּנְתִיב מִצְוֹתֶיךָ (תהלים קיט, לה). וְדֶרֶךְ נְתִיבָה אַל־מָֽוֶת (משלי יב, כח), הה"א רפה והיתה ראויה במפיק. ובה"א הנקבה וּבְמַיִם עַזִּים נְתִיבָֽה (ישעיה מג, טז), נָֽתְסוּ נְֽתִיבָתִי (איוב ל, יג) מְנַע רַגְלְךָ מִנְּתִֽיבָתָֽם (משלי א, טו). והקבוץ בִּנְתִיבוֹת לֹא־יָדְעוּ אַדְרִיכֵם (ישעיה מב, טז), ענינו כמו דרך.

נתח  
וְנִתַּח אֹתוֹ לִנְתָחָיו (ויקרא א, יב), וַֽיְנַתְּחֶהָ לַעֲצָמֶיהָ לִשְׁנֵים עָשָׂר נְתָחִים (שופטים יט, כט), תְּנַתֵּחַ לִנְתָחָיו (שמות כט, יז). אֱסֹף נְתָחֶיהָ אֵלֶיהָ (יחזקאל כד, ד), כָּל־נֵתַח טוֹב (שם), בסגול הנו"ן. ויש ספרים בצרי. ענין נתחים איברים.

נתך  
וַתִּתַּךְ עָלֵינוּ (דניאל ט, יא), וַיִּתְּכוּ כַמַּיִם שַֽׁאֲגֹתָֽי (איוב ג, כד), וְלֹֽא־תִתַּךְ חֲמָתִי בִּירֽוּשָׁלַם (דברי הימים ב' יב, ז), כֵּן תִּתַּךְ חֲמָתִי עֲלֵיכֶם (ירמיה מב, יח). והנפעל וּמָטָר לֹֽא־נִתַּךְ אָֽרְצָה (שמות ט, לג), עַד נִתַּךְ־מַיִם עֲלֵיהֶם (שמואל ב' כא, י), כַּֽאֲשֶׁר נִתַּךְ אַפִּי וַֽחֲמָתִי עַל־יֽשְׁבֵי יְרוּשָׁלַם (ירמיה מב, יח), וְנִתַּכְתֶּם בְּתוֹכָֽהּ (יחזקאל כב, כא), חֲמַת־י"י אֲשֶׁר נִתְּכָה בָנוּ (דברי הימים ב' לד, כא), וַֽחֲמָתִי נִתֶּכֶת (ירמיה ז, כ). חֲמָתוֹ נִתְּכָה כָאֵשׁ (נחום א, ו), רוצה לומר כדבר הנתך מפני האש. והכבד [הִפְעִיל] וְהִתַּכְתִּי אֶתְכֶֽם (יחזקאל כב, כ), הִתִּיכוּ עֲבָדֶיךָ (מלכים ב' כב, ט), וַיַּתִּיכוּ אֶת־הַכֶּסֶף (דברי הימים ב' לד, יז), כֶֽחָלָב תַּתִּיכֵנִי (איוב י, י). והמקור השלם לָפַֽחַת־עָלָיו אֵשׁ לְהַנְתִּיךְ (יחזקאל כב, כ). והשם כְּהִתּוּךְ כֶּסֶף בְּתוֹךְ כּוּר (שם כב, כב). ושלא נזכר פעלו ממנו [הָפְעַל] כֵּן תֻּתְּכוּ בְתוֹכָהּ (שם). ענין הצקה והרקה. 

נתן  
נָתַן אַבְרָהָם מַתָּנֹת (בראשית כה, ו). וְאֹיְבַי תַּתָּה לִּי עֹרֶף (שמואל ב' כב, מא), בחסרון הקצוות שלא כמנהג בעבר. כִּֽי־יִתֵּן אִישׁ אֶל־רֵעֵהוּ (שמות כב, ט), וַיִּתֵּן י"י לְיִשְׂרָאֵל (יהושע כא, מא), נִתְּנָה רֹאשׁ (במדבר יד, ד). וַאֲנַחְנוּ נִתַּן־לָךְ (שופטים טז, ה), בפתח לגזרת אֶפְעַל. וְנָתַנּוּ אֶת־בְּנֹתֵינוּ (בראשית לד, טז), הַלְיוֹעֵץ לַמֶּלֶךְ נְתַנּוּךָ (דברי הימים ב' כה, טז), אֲשֶׁר־י"י אֱלֹהֶיךָ נֹתֵן לָֽךְ (שמות כ, יב), וְנָתֹן אֶת־אֱלֹֽהֵיהֶם בָּאֵשׁ (ישעיה לז, יט), לְבִלְתִּי נְתָן־זֶרַע (בראשית לח, ט), וְנָתוֹן אֹתוֹ עַל כָּל־אֶרֶץ מִצְרָֽיִם (שם מא, מג), נְתֻנִים נְתֻנִים הֵמָּה לִי (במדבר ח, טז), תֶּן־לִי הַנֶּפֶשׁ (בראשית יד, כא), תְּנָה אֶת־נָשַׁי (שם ל, כו), תְּנוּ אֶת־אֲרֽוֹן־הַקֹּדֶשׁ בַּבַּיִת אֲשֶׁר בָּנָה שְׁלֹמֹה (דברי הימים ב' לה, ג), הָֽאִשָּׁה אֲשֶׁר נָתַתָּה עִמָּדִי (בראשית ג, יב), וַיִּתֶּן־יָד (שם לח, כח), תְּנָה אֶת־יָדֶךָ (מלכים ב' י, טו), וְגַם כָּל־בְּנֵי הַמֶּלֶךְ דָּוִיד נָתְנוּ יָד תַּחַת שְׁלֹמֹה (דברי הימים א' כט, כד), מִצְרַיִם נָתַנּוּ יָד (איכה ה, ו), שְֽׂאוּ־זִמְרָה וּתְנוּ־תֹף (תהלים פא, ג), בְּיּוֹם תֵּת י"י (יהושע י, יב), לָתֶת לָךְ (שמות יג, ה). לְתִתֵּן שָׁם אֶת־אֲרוֹן בְּרִית י"י (מלכים א' ו, יט), מקור בתוספת הנו"ן. והתאר וּמִן־הַנְּתִינִים שֶׁנָּתַן דָּוִיד וְהַשָּׂרִים לַֽעֲבֹדַת הַֽלְוִיִּם (עזרא ח, כ). והנפעל כְּבוֹד הַלְּבָנוֹן נִתַּן־לָהּ (ישעיה לה, ב), וְהִוא לֹֽא־נִתְּנָה לוֹ לְאִשָּֽׁה (בראשית לח, יד), וְנִתְּנָה לְךָ גַּם־אֶת־זֹאת (שם כט, כז) וְנִתְּנָה לַנְּעָרִים הַמִּתְהַלְּכִים בְּרַגְלֵי אֲדֹנִֽי (שמואל א' כה, כז), וְנִתַּתֶּם בְּיַד־אוֹיֵֽב (ויקרא כו, כה), תֶּבֶן אֵין נִתָּן לַֽעֲבָדֶיךָ (שמות ה, טז), וְתֶבֶן לֹֽא־יִנָּתֵן לָכֶם (שם ה, יח), הִנָּתֹן תִּנָּתֵן הָעִיר הַזֹּאת (ירמיה לח, ג). ושלא נזכר פעלו מן הכבד [הָפְעַל] וְכִי יֻֽתַּן־מַיִם עַל־זֶרַע (ויקרא יא, לח). והשם מֹהַר וּמַתָּן (בראשית לד, יב). וממנו תְּרוּמַת מַתָּנָם (במדבר יח, יא). ובה"א הנקבה עֲבֹדַת מַתָּנָה (שם יח, ז), אִישׁ כְּמַתְּנַת יָדוֹ (דברים טז, יז). ומשקל אחר וְאֶתְּנָה לְךָ מַתָּֽת (מלכים א' יג, ז), מַתַּת אֱלֹהִים הִֽיא (קהלת ג, יג). ענינם ידוע.

נתס  
נָֽתְסוּ נְֽתִיבָתִי (איוב ל, יג), ענין הריסה. 

נתץ  
כִּי נָתַץ אֶת־מִזְבַּח הַבַּעַל (שופטים ו, ל), יִתְּצֵנִי סָבִיב (איוב יט, י), אֶת־מִזְבְּחֹתָם תִּתֹּצוּן (שמות לד, יג), גַּם־אֵל יִתָּצְךָ לָנֶצַח (תהלים נב, ז). ובא וַתִּתְצוּ הַבָּתִּים (ישעיה כב, י), מוקל ומשפטו להדגש. מַלְתְּעוֹת כְּפִירִים נְתֹץ י"י (תהלים נח, ז), לִנְתוֹשׁ וְלִנְתוֹץ (ירמיה א, י), הַנְּתֻצִים אֶל־הַסֹּֽלְלוֹת (שם לג, ד). והנפעל וְהַצֻּרִים נִתְּצוּ מִמֶּֽנּוּ (נחום א, ו), וְכָל־עָרָיו נִתְּצוּ מִפְּנֵי י"י מִפְּנֵי חֲרוֹן אַפּֽוֹ (ירמיה ד, כו). והכבד [פִּעֵל] אֲשֶׁר נִתַּץ יְחִזְקִיָּהוּ אָבִיו (דברי הימים ב' לג, ג), וְנִתַּצְתֶּם אֶת־מִזְבְּחֹתָם (דברים יב, ג), וְנִתְּצוּ רָֽמֹתַיִךְ (יחזקאל טז, לט). ושלא נזכר פעלו ממנו [פֻּעַל] וְהִנֵּה נֻתַּץ מִזְבַּח הַבַּעַל (שופטים ו, כח), ושלא נזכר פעלו מהנוסף  [הָפְעַל] תַּנּוּר וְכִירַיִם יֻתָּץ (ויקרא יא, לה). כולם ענין שבירה והריסה.

נתק  
כִּי מִשָּׁם אֶתְּקֶֽנְךָּ (ירמיה כב, כד), עקרו אֶנְתֶּקְךָ והנו"ן נוספת. וְנָתוּק וְכָרוּת (ויקרא כב, כד), וּֽנְתַקְּנֻהוּ מִן־הָעִיר (שופטים כ, לב), דגש הקו"ף לתפארת כדגש מִקְּדָשׁ י"י (שמות טו, יז). והנפעל וְלֹא נִתַּק שְׂרוֹךְ נְעָלָֽיו (ישעיה ה, כז), נִתְּקוּ כַּפּוֹת רַגְלֵי הַכֹּֽהֲנִים (יהושע ד, יח), זִמֹּתַי נִתְּקוּ מֽוֹרָשֵׁי לְבָבִֽי (איוב יז, יא), וְרָעִים לֹא נִתָּֽקוּ (ירמיה ו, כט), לֹא בִמְהֵרָה יִנָּתֵֽק (קהלת ד, יב), כַּאֲשֶׁר יִנָּתֵק פְּתִֽיל־הַנְּעֹרֶת (שופטים טז, ט). והכבד [פִּעֵל] נִתְּקוּ מֽוֹסֵרֽוֹת (ירמיה ה, ה), וּמֽוֹסְרוֹתֶיךָ אֲנַתֵּק (שם ל, ח), וַיְנַתֵּק אֶת־הַיְתָרִים (שופטים טז, ט), הֲלוֹא אֶת־שָֽׁרָשֶׁיהָ יְנַתֵּק (יחזקאל יז, ט), וְשָׁדַיִךְ תְּנַתֵּקִי (שם כג, לד). וכבד אחר [הִפְעִיל] עַד הַתִּיקֵנוּ אוֹתָם מִן־הָעִיר (יהושע ח, ו), הַתִּקֵם כְּצֹאן לְטִבְחָה (ירמיה יב, ג). ושלא נזכר פעלו ממנו [הָפְעַל] הָנְתְּקוּ מִן־הָעִיר (שופטים כ, לא). כלם ענין ההעתקה והעקירה. ומזה הענין וְנָתוּק וְכָרוּת (ויקרא כב, כד), והוא מי שביציו תלושין ביד עד שנפסקו החוטין שתלויין בהם אבל נתונים הם בתוך הכיס והכיס לא נתלש. נֶתֶק הוּא (שם יג, ל), בשש נקודות, שם נגע שהוא במקום שער ופירשו שהוא כתם שחור. ואפשר להיות מזה השרש אַתִּיק אֶל־פְּנֵֽי־אַתִּיק (יחזקאל מב, ג), ודגש התי"ו לחסרון הנו"ן הנופלת. כִּֽי־יֽוֹכְלוּ אַתִּיקִים (שם מב, ה), וְאַתִּוקֶיהָא [וְאַתִּיקֶיהָא] מִפּוֹ וּמִפּוֹ (שם מא, טו). ויונתן תרגם ענין זִיוְיָתָהָא.

נתר  
וְיִתַּר מִמְּקוֹמֽוֹ (איוב לז, א). והכבד [הִפְעִיל] רָאָה וַיַּתֵּר גּוֹיִם (חבקוק ג, ו), י"י מַתִּיר אֲסוּרִֽים (תהלים קמו, ז), הַתֵּר אֲגֻדּוֹת מוֹטָה (ישעיה נח, ו). וכבד אחר [פִּעֵל] קרוב לענין זה לְנַתֵּר בָּהֵן עַל־הָאָֽרֶץ (ויקרא יא, כא). וכתב אדוני אבי ז"ל מזה ויתר גוים, ועל שבעה אומות הוא אומר שקפצם והגלם מארצם. וקצת מרבותינו ז"ל יש להם סברא זאת ואמרו (בבא קמא לח, ע"א) מאי משמע דהאי ויתו לישנא דגלות הוא? דכתיב לְנַתֵּר בָּהֵן עַל־הָאָֽרֶץ ומתרגמי לְקַפָּצָא בְהוֹן. וענין לנתר הוא כתרגומו ענין הדלוג וההעתקה מהמקום וכן כלם הנזכרים ענין ההסרה וההעתקה מהמקום. ומזה הענין כִּי אִם־תְּכַבְּסִי בַּנֶּתֶר (ירמיה ב, כב). והוא בשש נקודות, ונקרא כן לפי שמעביר הכתם ומסירו ממקומו. ויש שפירשו בו שהוא שקורין לו בלע"ז אלו"ם שמלבנין הצמר. ויש שפירשו שהוא העפר שרוחצין בו הראש ומנקין בו כל דבר.

נתשׁ  
וְנָתַשׁ אֶת־יִשְׂרָאֵל (מלכים א' יד, טו), וְעָרִים נָתַשְׁתָּ (תהלים ט, ז), וְנָֽתַשְׁתִּי אֲשֵׁירֶיךָ (מיכה ה, יג), וַיִּתְּשֵׁם י"י (דברים כט, כו), וְנָֽטַעְתִּי אֶתְכֶם וְלֹא אֶתּוֹשׁ (ירמיה מב, י), לִנְתוֹשׁ וְלִנְתוֹץ (שם א, י). והנפעל לֹֽא־יִנָּתֵשׁ וְֽלֹא־יֵהָרֵס (שם לא, לט), אִם־יִנָּתְשׁוּ מַיִם זָרִים קָרִים (שם יח, טו). ושלא נזכר פעלו מהנוסף [הָפְעַל] וַתֻּתַּשׁ בְּחֵמָה (יחזקאל יט, יב). ענין כולם העקירה. אבל אִם־יִנָּתְשׁוּ מַיִם זָרִים קרוב ענינו כמו ינטשו בטי"ת כי הטי"ת והתי"ו ממוצא אחד ויבאו בענין אחר כמו טָעָה ותָעָה. וכן וְנָֽטַשְׁתִּי אֶתְכֶם וְאֶת־הָעִיר אֲשֶׁר נָתַתִּי לָכֶם וְלַֽאֲבֽוֹתֵיכֶם מֵעַל פָּנָֽי (ירמיה כג, לט), כענין וְנָֽתַשְׁתִּי בתי"ו.

ובן ארבע אותיות

הביא רבי יונה וּכְתָב הַֽנִּשְׁתְּוָן (עזרא ד, ז), ופירושו כתב המפורש ואיננו לשון עברית כי אם ארמית.

נשלמה אות הנו"ן 

א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת
אות הסמ"ך 

סס     סאה     סאן     סבב     סבא     סבך    סבל     סגד     סגל     סגן     סגר     סדן     סדר     סהר     סוג     סוד     סוה     סוך     סוס     סוף    סור     סות     סחב     סחה     סחף     סחר     סחשׁ     סיג     סיר     סית     סכך     סכל     סכן     סכר     סכת     סל     סלל     סלא     סלד     סלה     סלח     סלם     סלן     סלע     סלף     סלת     סם     סמך     סמל     סמן     סמר     סנה     סעד     סעה     סעף     סער     ספף     ספא     ספד     ספה     ספח     ספל     ספן     ספק     ספר     סקל     סרר     סרב     סרה     סרח     סרן     סרס     סרף     סתו     סתם     סתר     סכסך     סלסל     סלעם     סמדר     סנסן     סנפיר     ספרד     סנור     סרעף     סרפד 

סס  
וְכַצֶּמֶר יֹֽאכְלֵם סָס (ישעיה נא, ח), הוא העש האוכל בגדי צמר. 

סאה  
וַיְהִי סְאָה סֹלֶת (מלכים ב' ז, טז), בשוא הסמ"ך. וּֽסְאָה־סֹלֶת בְּשֶׁקֶל (שם ב' ז, יח), בקמץ חטף הסמ"ך. הה"א לסימן נקבה ולמ"ד הפעל נפלה ונהפכה תי"ו במלת סָאתַיִם והוא משנה סאה כמו ממאה, מָאתַיִם. והקבוץ שְׁלֹשׁ סְאִים (בראשית יח, ו), ונעלמה ממנו הה"א כמו שנעלמה הה"א מן שָׁנָה בשָׁנִים. ויתכן לומר כי הה"א בסאה שורש וה"א למ"ד הפעל כמו הה"א בשנה ואין בה סימן נקבה ואף על פי שהמלה כנקבה. ויתכן עוד כי הה"א בשנה לנקבה ולמ"ד הפעל נפלה כמו שכתבנו בחלק הדקדוק. וענינה שהיא מדה הידועה אצלם, שליש המדה הנקראת כמו כן אצלם אֵיפָה. ומלת בְּסַאסְּאָה בְּשַׁלְחָהּ תְּרִיבֶנָּה (ישעיה כז, ח), מענין זה, ואפשר שהוא שם במקום סאה ונכפל בו הפ"א והעי"ן, והה"א בסוף למ"ד הפעל כמו יָפְיָפִיתָ מִבְּנֵי אָדָם (תהלים מה, ג), שהוא פעל מגזרת יָפָה נכפל בו הפ"א והעי"ן, והיו"ד שבין הפ"א והתי"ו למ"ד הפעל. ועוד יש לומר שהוא מקור מבנין הדגוש רוצה לומר במדדה ונכפל בו הפ"א לבד כמו שנכפלה במלת זַרְזִיף שהוא משרש זָרַף כאשר כתבתיו במקומו. והאל"ף הראשונה עי"ן הפעל והאחרונה מתחלפת בה"א למ"ד הפעל, ומשקל המלה בפעפלה. 

סאן  
כִּי כָל־סְאוֹן סֹאֵן בְּרַעַשׁ (ישעיה ט, ד), ענינו לפי מקומו צער וצרה. וסְאוֹן שם בפלס טְחוֹן, וסֹאֵן פועל בפלס טֹחֵן. ואדוני אבי ז"ל פירשו מתרגום שַֽׁל־נְעָלֶיךָ (שמות ג, ה) שְׁרִי סֵינָך ומלשון רבותינו ז"ל מסאני אוכמי (תענית כב, ע"א), אומר כי כל נעל נועל ברעש ושמלותיו מגוללות בדמים תהיה לשריפה. ואומר זה על סנחריב. ויונתן תרגם מְסַבְהוֹן וּמִתַּנְהוֹן בִּרְשַׁע.

סבב  
וְסָבַב בֵּֽית־אֵל (שמואל א' ז, טז), סוֹבֵב סֹבֵב הוֹלֵךְ הָרוּחַ (קהלת א, ו). ובהבלע אות הכפל סַבּוּנִי גַם־סְבָבוּנִי (תהלים קיח, יא), סֹבּוּ צִיּוֹן וְהַקִּיפוּהָ (שם מח, יג) סֹבִּי עִיר (ישעיה כג, טז) יָסֹבּוּ עָלַי רַבָּיו (איוב טז, יג), וְהִנֵּה תְסֻבֶּינָה אֲלֻמֹּתֵיכֶם (בראשית לז, ז), וְסַבּוֹתִי אֲנִי לְיַאֵשׁ אֶת־לִבִּי (קהלת ב, כ). והפעל הכבד [הִפְעִיל] הֲסִבֹּתָ אֶת־לִבָּם (מלכים א' יח, לז), וְֽהֵסֵב לֵב מֶֽלֶךְ־אַשּׁוּר (עזרא ו, כב), אַֽחֲרֵי הֵסַבּוּ אֹתוֹ (שמואל א' ה, ט), הֵסַבּוּ אֵלַי (שם א' ה, י), מֽוּסַבֹּת שֵׁם (במדבר לב, לח), וַיַּסֵּב אֱלֹהִים אֶת־הָעָם (שמות יג, יח), וַיַּסֵּב חִזְקִיָּהוּ פָּנָיו אֶל־הַקִּיר (ישעיה לח, ב). ובא וַיַּסֵּבּוּ אֶת־אֲרוֹן אֱלֹהֵי יִשְׂרָאֵֽל (שמואל א' ה, ח), בדגש הסמ"ך והבי"ת. ושלא נזכר פעלו ממנו [הָפְעַל] עַל־כַּמֹּן יוּסָּב (ישעיה כח, כז), והוא כתוב בו"ו ודגש ופליגי עליה יוסב רפה. ופעל הדגוש [פִּעֵל] לְבַֽעֲבוּר סַבֵּב אֶת־פְּנֵי הַדָּבָר (שמואל ב' יד, כ). ופעל כבד אחר [פעלל] יְסוֹבְבֻהָ עַל־חֽוֹמֹתֶיהָ (תהלים נה, יא), יְסֹֽבֲבֶנְהוּ יְבוֹנֲנֵהוּ (דברים לב, י), נְקֵבָה תְּסוֹבֵֽב גָּֽבֶר (ירמיה לא, כא). והמשיל כנסת ישראל לנקבה מבקשת בעלה, כמו שנאמר במקום אחר וּבִקְשׁוּ אֶת־י"י אֱלֹֽהֵיהֶם וְאֵת דָּוִד מַלְכָּם (הושע ג, ה). והנפעל וְנָסַב הַגְּבוּל (במדבר לד, ה), נָסַבּוּ עַל־הַבַּיִת (בראשית יט, ד), וְנָסַבּוּ בָֽתֵּיהֶם לַֽאֲחֵרִים (ירמיה ו, יב). ובא מוקל וְרָֽחֲבָה וְנָֽסְבָה לְמַעְלָה (יחזקאל מא, ז), ומשפט המלה וְנָסֵבָּה כמו נָסֵבָּה אֵלָי (שם כו, ב). גַּת יִסֹּב (שמואל א' ה, ח), לא יִסַּבּוּ בלכתן (יחזקאל א, ט), וַיִּסֹּב מֵֽעֲלֵיהֶם (בראשית מב, כד), וַיִּסֹּב מֵֽאֶצְלוֹ (שמואל א' יז, ל), וַתִּסֹּב הַמְּלוּכָה (מלכים א' ב, טו). והשם סָבִיב סָבִיב (יחזקאל לז, ב). והקבוץ בלשון זכרים וּסְבִיבָיו נִשְֽׂעֲרָה מְאֹֽד (תהלים נ, ג), אָֽכְלָה חֶרֶב סְבִיבֶֽיךָ (ירמיה מו, יד), וְאָֽכְלָה כָּל־סְבִיבֶֽיהָ (שם כא, יד). ובלשון נקבות סְבִיבוֹת שִׁנָּיו אֵימָֽה (איוב מא, ו), וְעַל־סְבִֽיבֹתָיו שָׁב הָרֽוּחַ (קהלת א, ו), עַל־כֵּן סְבִֽיבוֹתֶיךָ פַחִים (איוב כב, י). ובהבלעת אות הכפל כִּֽי־הָֽיְתָה סִבָּה מֵעִם י"י (מלכים א' יב, טו). ובתוספת נו"ן כִּי־הָֽיְתָה נְסִבָּה מֵעִם הָֽאֱלֹהִים (דברי הימים ב' י, טז), או הוא נפעל עומד והוא הנכון כמו שכתבנו בחלק הדקדוק. והשם עוד ובתוספת מ"ם מֵסַב קָלַע (מלכים א' ו, כט), עַד־שֶׁהַמֶּלֶךְ בִּמְסִבּוֹ (שיר השירים א, יב), ראשׁ מְסִבָּי (תהלים קמ, י). והקבוץ בלשון נקבות וְהוּא מְסִבּוֹת (איוב לז, יב). ענין כולם וכל אשר הם מזה השרש ענין סבוב והקפת הדבר. והחכם רבי יונה חלק השרש הזה לשלשה ענינים והשיב על החכם רבי יהודה שכתבם כולם ענין אחד. ועל דעתי כי דעת החכם רבי יהודה ישרה ונכוחה כי כלם ענין אחד. כי כאשר נפלאו בעיני רבי יונה להוציאם מענין סבוב והקפה כמו וסבותי אני ליאש את לבי, סובב סובב הולך הרוח, ואתה הסיבות את לבם, וְֽהֵסֵב לֵב מֶֽלֶךְ־אַשּׁוּר עֲלֵיהֶם, וכל אשר חבר עליהם עוד לא ימלט אחד מהם מענין הסיבוב וההקפה אבל הם בכללו כי אין הגילגול והחזרה וההפך מבלי הסיבוב וההקפה. ומה שאמר עַד־שֶׁהַמֶּלֶךְ בִּמְסִבּוֹ, רֹאשׁ מְסִבָּי, שהוא ענין אחר מענין הסבה ממה שאמרו רבותינו ז"ל (פסחים פ' מ"א.דף צט, ע"ב) לא יאכל עד שיסב, אינו כן. כי ההסיבה בלשון רבותינו הוא לשון סבוב והקפה. כי לפי שהיתה ישיבתם ואכילתם ושתיתם במסיבה שהיתה דרכם לישב על המאכל והמשתה סביב סביב ובעת אכילתם ושתיתם היו נסמכים אל צד שמאלם דרך חשיבות קראו גם לסמיכה הסיבה. ותדע כי לא קראו לשום סמיכה בעולם הסיבה כי אם בעת האכילה והשתיה שדרכם לשבת סביב. וכן אמר התרגום וַיֵּֽשְׁבוּ לֶֽאֱכָל־לֶחֶם (בראשית לז, כה) וְאַסְחָרוּ לְמֵיכַל לַחְמָא.

סבא  
וְנִסְבְּאָה שֵׁכָר (ישעיה נו, יב), זוֹלֵל וְסֹבֵֽא (דברים כא, כ), אַל־תְּהִי בְסֹֽבְאֵי־יָיִן (משלי כג, כ) וּכְסָבְאָם סְבוּאִים (נחום א, י). והתאר מֽוּבָאִים סָובָאִים [סָבָאִים] מִמִּדְבָּר (יחזקאל כג, מב), כלומר שתויים ושכורים. ונקרא על שם זה היין סָבְאֵךְ מָהוּל בַּמָּֽיִם (ישעיה א, כב). ולפיכך קראו למוכר היין סובא כמאמר בעל השיר (ר' שלמה אבן גבירול או ר' חיים ב"ר יעקב לרבינו תם זלה"ה)
אמת כל האנושׁ נמצא בעולם, 
לבר מסבאים הם הנבלים,
אשׁר לקחו מעט כפף וצוו, 
במי זהב למלאות הנבלים. 
וכן אמרו,רבותינו ז"ל (עבודה זרה ע, ע"ב) למוכרת היין ההיא מסוביתא דמסרה מפתחא לגויה. כּוּשׁ וּסְבָאִים אַנְשֵׁי מִדָּה (ישעיה מה, יד), שם אומה מבני כוש. ויש לפרש כן מֽוּבָאִים סָבָאִים מִמִּדְבָּר. 

סבך  
כִּי עַד־סִירִים סְבֻכִים (נחום א, י). והשם נֶֽאֱחַז בַּסְּבַךְ (בראשית כב, יג), וְנִקַּף סִֽבְכֵי הַיַּעַר (ישעיה י, לד). ומשקל אחר בִּֽסֲבָךְ־עֵץ קַרְדֻּמּֽוֹת (תהלים עד, ה), הבי"ת נקראת בקמץ חטף. ומשקל אחר עָלָה אַרְיֵה מִֽסֻּבְּכוֹ (ירמיה ד, ז), היית בשוא ופתיח. ויש ספרים בשוא לבדו ודגש הבי"ת לתפארת. והנפרד ממנו ואף על פי שנכתב בשֹי"ן תַּחַת שׂוֹבֶךְ הָֽאֵלָה (שמואל ב' יח, ט). ופעל שלא נזכר פעלו [פֻּעַל] עַל־גַּל שָֽׁרָשָׁיו יְסֻבָּכוּ (איוב ח, יז), הכל ענין הסתבכות והסתעפות, ועקר הלשון שנקרא כן הענף והסעיף לפי שהענפים והסעיפים נאחזים ונקשרים ומעורבים זה בזה. ונקרא כן בלשון רבותינו הדבר הנקשר והנאחז והמעורבב מסובך כמו שאמרו תחת צמר מסובך (חולין ל, ע"ב) וזולת זה מה שזכרו בזה. ומן הענין הזה שְׂבָכִים מַֽעֲשֵׂה שְׂבָכָה (מלכים א' ז, יז). ואף על פי שזה בשֹי"ן וזה בסמ"ך, אחד הוא, כי דומה קו השבכה זה על זה לענף או לסעיף הנקשר והנאחז אחר על חבירו. 

סבל  
עֲוֹנֹתֵיהֶם סָבָֽלְנוּ (איכה ה, ז), וּמַכְאֹבֵינוּ סְבָלָם (ישעיה נג, ד). והפעול מבנין הדגוש [פִּעֵל] אַלּוּפֵינוּ מְֽסֻבָּלִים (תהלים קמד, יד). וההתפעל וְיִסְתַּבֵּל הֶֽחָגָב (קהלת יב, ה). והשם לְכָל־סֵבֶל בֵּית יוֹסֵֽף (מלכים א' יא, כח), בחמש נקודות, הֲסִירוֹתִי מִסֵּבֶל שִׁכְמוֹ (תהלים פא, ז). ומשקל אחר נֹשֵׂא סַבָּל (מלכים א' ה, כט), שם בפלס שַׁבָּת. ומשקל אחר עם ה"א הנקבה סִבְלָה. והקבוץ סִבְלֹת מִצְרַיִם (שמות ו, ו), לְמַעַן עַנֹּתוֹ בְּסִבְלֹתָם (שם א, יא). ומשקל אחר אֶת־עֹל סֻבֳּלוֹ (ישעיה ט, ג), הבי"ת בקמץ חטף. וענין הכל כובד המשא וטעינתו על הכתף. ופירוש אַלּוּפֵינוּ מְֽסֻבָּלִים רוצה לומר שורינו חזקים ויכולים לסבול משאם ועבודתם. או ענין מסובלים לרוב הבשר והשומן שהיו שמנים הרבה ובעלי בשר כאילו הבשר והשומן למשא עליהם. ופירוש וַיִסְתַּבֵּל החגב רוצה לומר שאפילו החגב שהוא עוף קטן יסתכל עליו אם ינוח עליו שלא יוכל לסבול אותו ויהיה עליו למשא אפילו החגב. 

סגד  
יִסְגָּוד [יִסְגָּד] ־לוֹ וְיִשְׁתַּחוּ (ישעיה מד, יז), לְבוּל עֵץ אֶסְגּֽוֹד (שם מד, יט).  תרגום וַיִּשְׁתַּחוּ (בראשית יח, ב) וּסְגִיד.  

סגל  
וִהְיִיתֶם לִי סְגֻלָּה (שמות יט, ה), וּסְגֻלַּת מְלָכִים (קהלת ב, ח). ענין יחוד הכסף והזהב ואבנים טובות באוצר.

סגן  
וְהַסְּגָנִים לֹא יָֽדְעוּ אָנָה הָלַכְתִּי (נחמיה ב, טז), פַּחֹות וּסְגָנִֽים (ירמיה נא, כג), וְיָבֹא סְגָנִים כְּמוֹ־חֹמֶר (ישעיה מא, כה), פירוש ויבא על סגנים כמו היוצר על החומר. והם השרים הגדולים. ובלשון משנה נקרא המשנה לכהן גדול סגן (יומא פרק רביעי משנה א. דף לט, ע"א). 

סגר  
וְהַדֶּלֶת סָגַר אַֽחֲרָֽיו (בראשית יט, ו), סָגַר אֶת־פֶּרֶץ עִיר דָּוִד (מלכים א' יא, כז), וַֽי"י סָגַר רַחְמָֽהּ (שמואל א' א, ה), סָגַר עֲלֵיהֶם הַמִּדְבָּֽר (שמות יד, ג). והוא עומד בחביריו ואינו בודד, ופירושו כאילו המדבר סגר עליהם הדרך שלא יוכלו לעבור. וַיְהִי הַשַּׁעַר לִסְגּוֹר (יהושע ב, ה), וּֽסְגֹר דְּלָֽתְיךָ [דְּלָֽתְךָ] בַּֽעֲדֶךָ (ישעיה כו, כ), סָֽגְרוּ דַּלְתוֹת הָֽאוּלָם (דברי הימים ב' כט, ז). והנפעל נִסְגַּר לָבוֹא (שמואל א' כג, ז), תִּסָּגֵר שִׁבְעַת יָמִים (במדבר יב, יד). והפעול מהדגוש [פִּעֵל] סֹגֶרֶת וּמְסֻגֶּרֶת (יהושע ו, א). ושלא נזכר פעלו ממנו [פֻּעַל] סֻגַּר כָּל־בַּיִת מִבּֽוֹא (ישעיה כד, י), וְסֻגְּרוּ עַל־מַסְגֵּר (שם כד, כב). והשם לְהוֹצִיא מִמַּסְגֵּר אַסִּיר (שם מב, ז), והוא שם בית הסהר. והקבוץ בלשון נקבות וְיַחְגְּרוּ מִמִּסְגְּרוֹתָֽם (שמואל ב' כב, מו). ושם במשקל אחר וַֽיִּתְּנֻהוּ בַסּוּגַר (יחזקאל יט, ט), והוא שם הכבל. ותרגם יונתן בְּקוֹלָרִין. ומשקל אחר בתוספת מ"ם בתחילה ותי"ו באחרונה וְעָשִׂיתָ לּוֹ מִסְגֶּרֶת טֹפַח (שמות כה, כה), שהיא סוגרת תוך השולחן. וכבר ביארנו אותו בשרש זָרָה היטב. ומשקל אחר וְאֶקְרַע סְגוֹר לִבָּם (יהושע יג, ח), רוצה לומר על השומן הסוגר לבש שלא יבינו ושלא ישכילו כמו שאמר הַשְׁמֵן לֵֽב־הָעָם הַזֶּה. (ישעיה ו, י) והפעל הכבד [הִפְעִיל] וְהִסְגִּיר הַכֹּהֵן אֶת־הַנֶּגַע (ויקרא יג, ד), וְהִסְגִּירוֹ הַכֹּהֵן שִׁבְעַת יָמִים (שם יג, ה), רוצה לומר יעמידנו סגור שלא יראנו אדם. וגם סגור היה שלא היה יוצא בין העם. וענין אחר לֹֽא־תַסְגִּיר עֶבֶד אֶל־אֲדֹנָיו (דברים כג, טז), וְלָנוּ הַסְגִּירוֹ בְּיַד הַמֶּֽלֶךְ (שמואל א' כג, כ), וְלֹא הִסְגַּרְתַּנִי בְּיַד־אוֹיֵב (תהלים לא, ט), הֲיַסְגִּרֻנִי בַֽעֲלֵי קְעִילָה (שמואל א' כג, יא). וכן פעל כבד אחר [פִּעֵל] סִגַּר אֱלֹהִים הַיּוֹם אֶת־אֹיִבְךָ בְּיָדֶךָ (שם א' כו, ח), אֲשֶׁר סִגְּרַנִי י"י בְּיָֽדְךָ (שם א' כד, יט), יְסַגֶּרְךָ י"י בְּיָדִי (שם א' יז, מו), ענין כולם והדומה להם נתינה ומסירה. ואף על פי כן לא ימלט מן הענין הראשון כי קרובים הם בענין. וענין אחר לֹֽא־יֻתַּן סְגוֹר תַּחְתֶּיהָ (איוב כח, טו) הוא הזהב הטהור הנקי. וכן אמר זָהָב סָגוּר (מלכים א' ו, כ), כלומר. מטוהר ומזוקק. ואפשר שיהיה מהענין הזה הֶֽחָרָשׁ וְהַמַּסְגֵּר (שם ב' כד, יד), רוצה לומר האנשים הגדולים והחשובים. וכן יקרא לחשוב מכלי המלחמה סגור כמו שאמר וְהָרֵק חֲנִית וּסְגֹר לִקְרַאת רֹדְפָי (תהלים לה, ג). ויש לפרש וּסְגֹר ציווי מהענין הראשון, כלומר סגור לקראתם שלא יעברו וירדפו אחרי. ומהענין הראשון עוד שם כפול הלמ"ד דֶּלֶף טוֹרֵד בְּיוֹם סַגְרִיר (משלי כז, טו), רוצה לומר ביום המטר שיהיה בני אדם נסגרים בבתיהם שלא יוכלו לצאת מפני המטר.

סדן  
סָדִין עָֽשְׂתָה וַתִּמְכֹּר (משלי לא, כד), שְׁלשִׁים סְדִינִים (שופטיש יד, יב). הוא כסות הלילה הסמוך לבשר עשוי מפשתים. ויש מהם עשויים להתעטף בהם ביום [לינצו"ל].

סדר  
צַלְמָוֶת וְלֹֽא־סְדָרִים (איוב י, כב). פירש רבי יונה סדרי הכוכבים. או יהיה פירושו כי במקום החשך הכל מבולבל ואין שם שום סדר. ותרגום שְׁתַּיִם מַֽעֲרָכוֹת (ויקרא כד, ו) תַּרְתֵּין סִדְרִין. ומן הענין הזה וַיֵּצֵא אֵהוּד הַמִּסְדְּרוֹנָה (שופטים ג, כג), ואמר בו התרגום לְאַכְסַדְרָא. וכן הוא כי האכסדרה מסודרת ונערכת ספסלים וכסאות לישיבת האנשים. ומן הענין הזה כתוב בשֹי"ן וּשְׂדֵרֹת בָּֽאֲרָזִֽים (מלכים א' ו, ט), וְהַבָּא אֶל־הַשְּׂדֵרוֹת יוּמָת (שם ב' יא, ח), הוֹצִיאוּ אֹתָהּ אֶל־מִבֵּית לַשְּׂדֵרֹת (שם ב' יא, טו), רוצה לומר באמרו וּשְׂדֵרֹת בָּֽאֲרָזִֽים שעשה מערכות התקרה בארזים.

סהר  
שָׁרְרֵךְ אַגַּן הַסַּהַר (שיר השירים ז, ג), תרגום יָרֵחַ (תהלים ח, ד) סִיהֲרָא. ועל זה נקראו מראות הנשים שהרונים, כמו שאמר וְהַשְּׁבִיסִים וְהַשַּֽׂהֲרֹנִֽים (ישעיה ג, יח), שהם דומים לסהר. והוא כתוב בשֹי"ן. בֵּית הַסֹּהַר (בראשית לט, כ), שם המאסר שהוא עגול בדמות הסהר. 

סוג  
כֻּלּוֹ סָג יַחְדָּו נֶאֱלָחוּ (תהלים נג, ד), מִדְּרָכָיו יִשְׂבַּע סוּג לֵב (משלי יד, יד). והנפעל לֹא־נָסוֹג אָחוֹר לִבֵּנוּ (תהלים מד, יט), נְסֹגִים אָחוֹר (ירמיה מו, ה), וְאֶת־הַנְּסוֹגִים מֵאַֽחֲרֵי י"י (צפניה א, ו), נָסֹגוּ אָחוֹר (ישעיה מב, יז), וַיִּסֹּגוּ וַֽיִּבְגְּדוּ כַּֽאֲבוֹתָם (תהלים עח, נז), וְנָסוֹג מֵֽאַחַר אֱלֹהֵינוּ (ישעיה נט, יג). וכן קֶשֶׁת יְהוֹנָתָן לֹא נָשׂוֹג אָחוֹר (שמואל ב' א, כב). ואף על פי שנכתב בשֹי"ן. ושלא נזכר פעלו [הָפְעַל] וְהֻסַּג אָֽחוֹר מִשְׁפָּט (ישעיה נט, יד), והדגש תמורת הנח בהוּקַם והוּשַׁב, ענין הכל התאחדות והתנכרות. וענין אחר סוּגָה בַּשּׁוֹשַׁנִּֽים (שיר השירים ז, ג) פירוש נגדרת ונגבלת. וכן בלשון המשנה (אבות פרק ראשון משנה א) ועשו סייג לתורה רוצה לומר גדר וגבול.

סוד  
סוֹד י"י לִירֵאָיו (תהלים כה, יד), כִּי אִם־גָּלָה סוֹדוֹ (עמוס ג, ז), וְסוֹד אַחֵר אַל־תְּגָֽל (משלי כה, ט), ענין עצה ודבר סתר. ומזה הענין לֹֽא־יָשַׁבְתִּי בְסוֹד־מְשַֽׂחֲקִים (ירמיה טו, יז), רוצה לומר בעצתם כשמתחברים יחד לשחוק ולהבלי העולם. וכן וְעַל סוֹד בַּחוּרִים יַחְדָּו (שם ו, יא), בְּסוֹד יְשָׁרִים וְעֵדָֽה (תהלים קיא, א). ורבי יונה חלקם לשני ענינים. והנכון שהכל ענין אחד. ומן השרש הזה והענין הזה [הָפְעַל] הוּסַד שְׁלֹמֹה לִבְנוֹת אֶת־בֵּית הָֽאֱלֹהִים (דברי הימים ב' ג, ג), כלומר נתיעץ ועמד בסוד בנין עם דוד אביו כמו שנאמר ויתן דוד לשלמה את תבנית האולם. וְתָשֵׂם בַּסַּד רַגְלַי (איוב יג, כז), יש מפרשים אותו כי הוא העץ שמשימין בו רגלי האסורים ציפ"י בלע"ז. ועוד נכתבנו באות השֹי"ן.

סוה   
וַיִּתֵּן עַל־פָּנָיו מַסְוֶֽה (שמות לד, לג) הוא הצעיף, [וויל"ו בלע"ז]. 

סוך  
וְסוֹךְ לֹא־סָכְתִּי (דניאל י, ג), וְרָחַצְתְּ וָסַכְתְּ (רות ג, ג), וְשֶׁמֶן לֹא תָסוּךְ (דברים כח, מ), ופירושו ובשמן לא תסוך בשרך ושערך. וָֽאֲסֻכֵךְ בַּשָּֽׁמֶן (יחזקאל טז, ט). והפעל הכבד [הִפְעִיל] וַיִּרְחַץ וַיָּסֶךְ (שמואל ב' יב, כ). והביא רבי יונה שם בזה השרש כְּרוּב מִמְשַׁח הַסּוֹכֵךְ (יחזקאל כחׄ יד), אמר כי סוֹכֵךְ שם השמן הטוב שהיה מנהג המלכים להמשח בו. וראייתו כי מלת מִמְשַׁח פתוחה בעבור שהיא נסמכת אל סוֹכֵךְ. ויפה פירש. ונכפל בו הלמ"ד כמו שנכפל במלת לְשֹׁטֵט בצדכם שהוא מן שׁוּט. ועל זה נקרא הלגין שמשימין בו השמן אסוך אָסוּךְ שָֽׁמֶן (מלכים ב' ד, ב), על שסכין ממנו. והאל"ף נוספת. וענין אחר אַךְ מֵסִיךְ הוּא אֶת־רַגְלָיו (שופטים ג, כד), לְהָסֵךְ אֶת־רַגְלָיו (שמואל א, כד, ד), כנוי למי רגלים. ויונתן תרגם לְמֶעְבַּד צוֹרְכֵיהּ, למעבר צרכיה, רוצה לומר להפנות לנקבים גדולים. וכן במשנה (יומא פרק שלישי משנה ב. דף כח, ע"א) זה הכלל היה במקדש כל המסך את רגליו היה טעון טבילה וכל המטיל מים טעון קדוש ידים ורגלים.

סוס  
כִּי בָא סוּס פַּרְעֹה (שמות טו, יט). והנקבה סוּסָה לְסֻסָתִי בְּרִכְבֵי פַרְעֹה (שיר השירים א, ט), כִּי תִרְכַּב עַל־סוּסֶיךָ (חבקוק ג, ח), דָּרַכְתָּ בַיָּם סוּסֶיךָ (שם ג, טו), רמז לעננים. ושם עוף בזה השם כְּסוּס עָגוּר כֵּן אֲצַפְצֵף (ישעיה לח, יד), פירוש כסוס ועגור כמו שֶׁמֶשׁ יָרֵחַ (חבקוק ג, יא). ובמקום אחר אמרו ביו"ד תחת הו"ו וְתֹר וְסִוס [וְסִיס] וְעָגוּר (ירמיה ח, ז), והוא שם עוף. ואמר בו התרגום וְשַׁפְנִינָא וְכוּרְכַיָא וּסְנוּנִיתָא. ובדברי רבותינו ז"ל (קידושין מד, ע"א) קם ריש לקיש צוח ככורכיא [וצווח ריש לקיש כי כרוכיא] ופירש רבינו שלמה ז"ל גרוא"ה בלע"ז.

סוף  
סָפוּ תַמּוּ (תהלים עג, יט), וְזִכְרָם לֹא־יָסוּף (אסתר ט, כח), יַחְדָּו יָסֻפוּ (ישעיה סו, יז). והפעל הכבד [הִפְעִיל] אָסֵף כֹּל (צפניה א, ב), אָסֹף אֲסִיפֵם (ירמיה ח, יג). אבל אָסֹף אינו מעיקר זה כי אם משרש אָסַף כאשר כתבתיו בשרש האל"ף אבל הוא מענין אלו, וענינם ענין כליה. ומענין זה סוֹף דָּבָר הַכֹּל נִשְׁמָע (קהלת יב, יג), סוֹף כָּל־הָאָדָם (שם ז, ב), וּמְצָאתֶם אֹתָם בְּסוֹף הַנַּחַל (דברי הימים ב' כ, יז), אחרית הדבר ותכליתו. ולא ימלט מענין זה וּכְגַלְגַּל לִפְנֵי סוּפָֽה (ישעיה יז, יג), וּכְמֹץ גְּנָבַתּוּ סוּפָֽה (איוב כא, יח), בְּסוּפָה ובשֹערה דרכו (נחום א, ג), וְגַלְגִּלָּיו כַּסּוּפָֽה (ישעיה ה, כח), כְּסוּפוֹת בַּנֶּגֶב לַֽחֲלֹף (שם כא, א), כי גם הוא ענין כליה שהוא הרוחות והזועות שהם מניעים הדברים קל מהרה ומְכַלים אותם. וענין אחר וַתָּשֶׂם בַּסּוּף עַל־שְׂפַת הַיְאֹֽר (שמות ב, ג), קָנֶה וָסוּף קָמֵֽלוּ (ישעיה יט, ו). הוא הגמא. ויש ממנו גדול בקרקע הים בעיקרי ההרים, ועליו נאמר סוּף חָבוּשׁ לְרֹאשִֽׁי (יונה ב, ו). וגם הוא לא ימלט מהענין הראשון כי אפשר שנקרא כן לפי שהוא כלה במהרה.

סור  
וְהֶֽעָנָן סָר מֵעַל הָאֹהֶל (במדבר יב, י). ויש לפרש כמו זה הַכֹּל סָר (תהלים יד, ג), פירוש סר מן הדרך הטובה. וְסַרְתֶּם מִן־הַדֶּרֶךְ (דברים לא, כט) יְסוּרַי [וְסוּרַי] בָּאָרֶץ יִכָּתֵבוּ (ירמיה יז, יג), רוצה לומר סורים ממני. והוא תאר, כי יבאו תארי נחי העי"ן פעמים בשורק כמו וַתַּבֵּט עֵינִי בְּשׁוּרָי (תהלים צב, יב), שׁוּבֵי מִלְחָמָֽה (מיכה ב, ח). וכן סוּרֵי הַגֶּפֶן נָכְרִיָּֽה (ירמיה ב, כא), רוצה לומר הנטישות הסורים מן הגפן, כלומר כך נהפכתם לי כסורי הגפן ובגפן נכריה. גֹּלָה וְסוּרָה (ישעיה מט, כא), רוצה לומר סורה ממקומה. כִּֽי־גַם־אוֹי לָהֶם בְּשׂוּרִי מֵהֶֽם (הושע ט, יב), נכתב בשֹי"ן והוא כמו בסמ"ך. והפעל הכבד [הִפְעִיל] וְהֵסִיר י"י מִמְּךָ כָּל־חֹלִי (דברים ז, טו), וַתָּסַר בִּגְדֵי אַלְמְנוּתָהּ (בראשית לח, יד), הָסִיר הַמִּצְנֶפֶת וְהָרִים הָֽעֲטָרָה (יחזקאל כא, לא). כִּי אִם־הֱסִֽירְךָ הַעִוְרִים וְהַפִּסְחִים (שמואל ב' ה, ו), הה"א בשוא וסגול. מוּסָר מֵעִיר (ישעיה יז, א). ושלא נזכר פעלו [הָפְעַל] וּמֵעֵת הוּסַר הַתָּמִיד (דניאל יב, יא). אך וַיַּרְא י"י כִּי סָר לִרְאוֹת (שמות ג, ד), אָסֻֽרָה־נָּא וְאֶרְאֶה (שם ג, ג), סוּרָה שְׁבָה־פֹּה פְּלֹנִי אַלְמֹנִי (רות ד, א), והדומים להם ידמה כי הם ענין אחר הפך הענין הראשון, אבל לדקות העיון תכיר שהוא נכלל בענין הראשון, כי המ"ם מסתתר עמהם ורוצה לומר כי סר ממקומו לראות, סורה ממקומך ושבה פה. ומזה הענין וְסָר מִרְזַח סְרוּחִֽים (עמוס ו, ד), כלומר קרוב לבא אבל הםרוחים. וענין אחר סָר סָבְאָם (הושע ד, יח), פירושו נבאש, ותרגום ויבאשׁ (שמות טז, כ) וּסְרִי כלומר מרוב שתייתם נבאש סבאם בפיהם. ויש לפרש מזה הַכֹּל סָר (תהלים יד, ג). וענין אחר כִּי דִבֶּר־סָרָה (דברים יג, ו), תאר בפלס רָחֵל בִּתּוֹ בָּאָה (בראשית כט, ו), רצה לומר דִבֶּר־דברת סרה. הֶֽעְמִיקוּ סָרָה (ישעיה לא, ו), דבר עושק וסרה. עוֹד תּוֹסִיפוּ סָרָה (שם א, ה), פירוש דברת סרה או עלילת סרה. מַה־זֶּה רֽוּֽחֲךָ סָרָה (מלכים א' כא, ה), סַר וְזָעֵף (שם כא, ד), יָסוּרוּ בִֽי (הושע ז, יד). ובנין הפעיל מזה לדעת קצת המפרשים חַי־אֵל הֵסִיר מִשְׁפָּטִ (איוב כז, ב). ובנין מרובע [פּעלל] דְּרָכַי סוֹרֵר (איכה ג, יא). והתאר כִּי כְּפָרָה סֹֽרֵרָה (הושע ד, טז), וַיִּתְּנוּ כָתֵף סֹרָרֶת (זכריה ז, יא). ענין המלות האלו העוות והשתנות מהמנהג. וכתב הרב רבי יצחק בן גיאת דְּרָכַי סוֹרֵר מן סִירִים סְבֻכִים (נחום א, י). וכתב החכם רבי יונה כי סַר וְזָעֵף מפעלי הכפל וראייתו שהוא פתח  ואילו היה מפעלי העי"ן היה קמץ כי התארים עלולי העי"ן קמוצים. ואנחנו מצאנו בספרים מדוייקים רוב התארים מפעלי הכפל קמוצים כמו התארים עלולי העי"ן אף על פי שמקצתן פתחין. וכן נמצאו תארים מנחי העי"ן מעטים בפתח כמו מַקַּל לִבְנֶה לַח (בראשית ל, לז), כָל־עֵֽץ־לַח (יחזקאל כא, ג), מְפִיקִים מִזַּן אֶל־זַן (תהלים קמד, יד), ודע כי הרבה ממנו פתחין, אם כן סַר וְזָעֵף וחביריו באו כמותם, אם כן יהיו מנחי העי"ן או מפעלי הכפל. ואמר עליהם בעל המסורת ב' פתחין. וְהַשְּׁלִשִׁית בְּשַׁעַר סוּר (מלכים ב' יא, ו), תרגום יונתן בִּתְרַע גִבָּרַיָא. ובדברי רבותינו ז"ל (ירושילמי יומא) שהוא שער המזרחי ושבעה שמות נקראו לו שער סוּר ששם היו טמאים פורשין הדא הוא דכתיב סוּרוּ טָמֵא קָרְאוּ לָמוֹ (איכה ד, טו), בְּשַׁעַר הַיְסוֹד (דברי הימים ב' כג, ה), ששם היו מיסדים ההלכה. שער חרסית שהוא מכוון כנגד זריחת השמש הא כמה דתימר הָֽאֹמֵר לַחֶרֶס וְלֹא יִזְרָח (איוב ט, ז). שער האיתון שהוא משמש כניסה ויציאה. שער התוך שהוא ממוצע בין שני שערים. שער חדש ששם חדשו סופרים את ההלכה. שער העליון שהוא למעלה מעזרת ישראל.

סות  
וּבְדַם־עֲנָבִים סוּתֹֽה [סוּתֽוֹ] (בראשית מט, יא), פירוש כסותו.

סחב  
וְסָחַבְנוּ אֹתוֹ עַד־הַנַּחַל (שמואל ב' יז, יג), פירוש חומת העיר נסחב עד הנחל. ואמר אותו על החומה ואף על פי שהיא לשון נקבה לפי שנקראת גם כן שׁוּר שהוא לשון זכר. אִם־לוֹא יִסְחָבוּם צְעִירֵי הַצֹּאן (ירמיה מט, כ), סָחוֹב וְהַשְׁלֵךְ (שם כב, יט), וְאֶת־הַכְּלָבִים לִסְחֹב (שם טו, ג), בְּלוֹיֵ הסְחָבוֹת [סְחָבוֹת] (שם לח, יא), ענין כלם הגרירה והמשיכה בקרקע טירס"ר בלע"ז. ורוצה לומר סחבות הבגדים הבלויים שנסחבו בקרקע ובאשפה.

סחה  
וְסִחֵיתִי עֲפָרָהּ מִמֶּנָּה (יחזקאל כו, ד). והשם סְחִי וּמָאוֹס (איכה ג, מה) בפלס שְׁבִי, צְבִי. ענינם כענין סָחַב אלא שזה הוא גרירת הטיט מן הקרקע והדברים המאוסים כשמכבדין את הקרקע ההוא.

סחף  
מָטָר סֹחֵף וְאֵין לָֽחֶם (משלי כח, ג). והנפעל מַדּוּעַ נִסְחַף אַבִּירֶיךָ (ירמיה מו, טו). ענינם ענין הולכה וגריפה והדיפה, כי זרם המטר גורף ומוליך העצים והזרעים. וכן בדברי רבותינו ז"ל (כתובות פרק ראשון משנה ו. דף יב, ע"ב) נסתחפה שדהו.

סחר  
סָֽחֲרוּ אֶל־אֶרֶץ וְלֹא יָדָֽעוּ (ירמיה יד, יח), פירושו סבבו. לִבִּי סְחַרְחַר (תהלים לח, יא), כלומר הלך סביב סביב ואינו מיושב מרוב הצרות. ותרגום סָבִיב סָבִיב (יחזקאל לז, ב) סְחוֹר סְחוֹר. וַיִּסֹּב מֵֽעֲלֵיהֶם (בראשית מב, כד) וְאִסְתַּחַר מֵעִלָּוֵיהוֹן. ומזה הענין נקרא התגר סוחר לפי שהוא סובב את הארצות תמיד הולך ושב. עֹבֵר לַסֹּחֵֽר (בראשית כג, ז), אֲנָשִׁים מִדְיָנִים סֹֽחֲרִים (שם לז, כח), אֲשֶׁר סֹֽחֲרֶיה שָׂרִים (ישעיה כג, ח). שְׁבוּ וּסְחָרוּהָ (בראשית לד, י), רצה לומר סחרו בה, תַּרְשִׁישׁ סֹֽחַרְתֵּךְ (יחזקאל כז, יב), רוצה לומר מביאה הסחורות אליך. והשם אִיִּים רַבִּים סְחֹרַת יָדֵךְ (שם כז, טו). ומשקל אחר סַחְרָהּ וְאֶתְנַנָּהּ (ישעיה כג, יח), טוֹב סַחְרָהּ (משלי ג, יד). ומשקל אחר מִסְּחַר־כָּסֶף (שם), וַתְּהִי סְחַר גּוֹיִֽם (ישעיה כג, ג), וּֽסְחַר־כּוּשׁ (שם מה, יד). ובתוספת מ"ם וּמִסְחַר הָרֹֽכְלִים (מלכים א' י, טו). וכן נקרא מזה הענין המגן שהוא עגול סביב סביב סוחרה, צִנָּה וְֽסֹחֵרָה אֲמִתּֽוֹ (תהלים צא, ד), רודלא [טארג"א בלע"ז]. וְדַר וְסֹחָֽרֶת (אסתר א, ו), אבן יקרה, ואפשר שתהיה ביד הסוחרים תמיד ולפיכך נקראת סוחרת. כמו שאמרו רבותינו ז"ל על פסוק דר וסוחרת (מגלה יב, ע"א) שהיא אבן אחת שקוראה דרור לכל בעלי סחורה.

סחש  
וּבַשָּׁנָה הַשֵּׁנִית סָחִישׁ (מלכים ב' יט, כט), הוא הצומח משרשי הזרע ויונתן תרגם כַּתְכְּתִין, כלומר הבא אחר הספיח.

סיג  
כַּסְפֵּךְ הָיָה לְסִיגִים (ישעיה א, כב), הָֽיוּ־לִי בֵֽית־יִשְׂרָאֵל לְסִוג [לְסִיג] (יחזקאל כב, יח), הוא הדבר הרע הנשאר אחר שהותך הכסף או שאר המתכות ונבחר הטוב והזוקק שבו וישאר הרע הוא יקרא סיג. כֶּסֶף סִיגִים (משלי כו, כג), שלא זוקק ולא הוסרו הסיגים ממנו.

סיר  
בְּשִׁבְתֵּנוּ עַל־סִיר הַבָּשָׂר (שמות טז, ג), שְׁפֹת הַסִּיר שְׁפֹת וְגַם־יְצֹק בּוֹ מָֽיִם (יחזקאל כד, ג), סִיר נָפוּחַ (ירמיה א, יג), מָוֶת בַּסִּיר (מלכים ב' ד, מ), סִיר אֲשֶׁר חֶלְאָתָה בָהּ (יחזקאל כד, ו), תַּחַת הַסִּיר (קהלת ז, ו), ענינם קדירה. והקבוץ בלשון נקבה בַּסִּירוֹת וּבַדְּוָדִים (דברי הימים ב' לה, יג), וְעָשִׂיתָ סִּֽירֹתָיו (שמות כז, ג). בְּטֶרֶם יָבִינוּ סִּֽירֹתֵיכֶם אָטָד (תהלים נח, י), ואמר יבינו על הקדרות דרך השאלה ורצה לומר בטרם שירגישו הסירות האטד, כלומר שיתחממו מן האטד הבוער תחתיהם כְּמוֹ־חַי (שם), שהבשר בקדרה עדיין חי שלא נתבשל כלום כן יבא החרון והשבר להם פתאום. ופירש הפסוק על דרך הבשר עודנו בין שניהם טרם יכררת ואף י"י חרה בעם. וענין אחר כְקוֹל הַסִּירִים (קהלת ז, ו), הִֽנְנִי־שָׂךְ אֶת־דַּרְכֵּךְ בַּסִּירִים (הושע ב, ח), כִּי עַד־סִירִים סְבֻכִים (נחום א, י). ובלשון נקבות וְאַֽחֲרִֽיתְכֶן בְּסִירוֹת דּוּגָֽה (עמוס ד, ב) ענין כלם והדומים להם קוצים. ויש מפרשים מזה הענין דְּרָכַי סוֹרֵר (איכה ג, יא). ויש לפרש בְּסִירוֹת דוגה מהענין הראשון והן הדוגיות, ולפי שהן קטנות קרא אותן בלשון סִיר, וכן תרגם יונתן וּבְנַתְכוֹן בְּדוּגִית צָיְדִין. 

סית  
[הִפְעִיל] כִּי יְסִֽיתְךָ אָחִיךָ בֶן־אִמֶּךָ (דברים יג, ז), וַיָּסֶת אֶת־דָּוִד בָּהֶם (שמואל ב' כד, א). אִם־י"י הֱסִֽיתְךָ בִי (שם א' כו, יט), הה"א בחטף סגול. וְאַף הֲסִֽיתְךָ מִפִּי־צָר (איוב לו, טז), הה"א בחטף פתח. כִּי־חֵמָה פֶּן־יְסִֽיתְךָ (שם לו, יח), וַתְּסִיתֵהוּ לִשְׁאוֹל מֵֽאֵת־אָבִיהָ (יהושע טו, יח), וַתְּסִיתֵנִי בוֹ לְבַלְּעוֹ חִנָּֽם (איוב ב, ג), וַיְסִיתֵם אֱלֹהִים מִמֶּֽנּוּ (דברי הימים ב' יח, לא), אֲשֶֽׁר־הֵסַתָּה אֹתוֹ (מלכים א' כא, כו), הדגש תמורת הנח אשר בהֵסתה או הֱסיתה. וכן בדגש פ"א הפעל הִסִּיתוּךָ וְיָֽכְלוּ לְךָ (ירמיה לח, כב), פֶּן־יַסִּית אֶתְכֶם חִזְקִיָּהוּ (ישעיה לו, יח), והדגש תמורת הנח כלם אשר הם מזה השרש ענין הסתה והשלכה מדעת לדעת אחר. ופירוש וַיְסִיתֵם אֱלֹהִים מִמֶּֽנּוּ כענין ויסירם כלומר העיר רוחם והסית לבם לסור ממנו כמו שאמר וי"י עזרו (שם). 

סכך  
סֹֽכְכִים בְּכַנְפֵיהֶם (שמות כה, כ), מִמְשַׁח הַסּוֹכֵךְ (יחזקאל כח, יד), כְּרוּב הַסֹּכֵךְ (שם כח, טז). וכן וְשַׂכֹּתִי כַפִּי (שמות לג, כב), ואף על פי שנכתב בשֹי"ן. וְסַכֹּתָ עַל־הָֽאָרֹן אֶת־הַפָּרֹֽכֶת (שמות מ, ג), סַכּוֹתָה בֶֽעָנָן לָךְ (איכה ג, מד), סַכֹּתָה בָאַף (שם ג, מג), וַיָּסֹכּוּ הַכְּרֻבִים (מלכים א' ח, ז), יְסֻכֻּהוּ צֶאֱלִים צִלְלוֹ (איוב מ, כב). והפעל הכבד [הִפְעִיל] וַיָּסֶךְ בִּדְלָתַיִם יָם (שם לח, ח), בְּאֶבְרָתוֹ יָסֶךְ לָךְ (תהלים צא, ד), וַיָּסֶךְ אֱלוֹהַּ בַּֽעֲדֽוֹ (איוב ג, כג). ושלא נזכר פועלו ממנו [הָפְעַל] אֲשֶׁר יֻסַּךְ בָּהֵן (שמות כה, כט). וכבד אחר [פִּעֵל] ונכתב בשֹי"ן וּבַֽעֲצָמוֹת וְגִידִים תְּשׂכְכֵֽנִי (איוב י, יא). והשם סוך כִּי יִצְפְּנֵנִי בְּסֻכֹּה (תהלים כו, ה). ונכתב בשֹי"ן וַיַּחְמֹס כַּגַּן שֻׂכּוֹ (איכה ב, ו). ובה"א הנקבה וְסֻכָּה תִּהְיֶה לְצֵל־יוֹמָם מֵחֹרֶב (ישעיה ד, ו), בַּסֻּכֹּת תֵּֽשְׁבוּ שִׁבְעַת יָמִים (ויקרא כג, מב). ומשקל אחר בתוספת מ"ם פָּרַשׂ עָנָן לְמָסָךְ (תהלים קה, לט), אֶת־מָסַךְ הַפֶּתַח (שמות מ, כח) משפטו מִסְכָךְ בפלס מִכְלָל. וְהֻכַן הַסֹּכֵֽךְ (נחום ב, ו), הוא מכסה קרשים ועורות עליהם ובאים הנלחמים אל העיר ונכנסים תחתיו עד לחומה וחותרין תחתיו החומה והוא מגן עליהם מן האבנים המושלכים מעל החומה. ובלע"ז קורין לה טלפ"א. ומזה השרש והענין הזה וְאֶת־מיּסַךְ [מוּסַךְ] הַשַּׁבָּת (מלכים ב' טז, יח), בשקל מַֽעֲשֵׂה מוֹרָֽד (מלכים א' ז, כט) ששרשו רָדַד. ואף על פי שזה בשורק וזה בחלם אחד הם. ופירשו רבי יונה מחסה המשמרה כלומר המקום אשר יחסו בו אנשי המשמרה. ויונתן תרגם טִיקוּס. וכתב רבינו שלמה גג אהל עשוי לצל לשבה תחתיו בעזרה ביום השבת. הענין הזה רובו ענין סיכוך למעלה. ויש שהוא ענין מחיצה ומגן והבדיל בין דבר לדבר כמו וְסַכֹּתָ עַל־הָֽאָרֹן אֶת־הַפָּרֹֽכֶת (שמות מ, ג), וַיָּסֶךְ עַל אֲרוֹן הָֽעֵדוּת (שם מ, כא), כי לא היה הפרכת על הארון אלא סמוך לו מבדיל בינו ובין אהל מועד. וכן פָּרֹכֶת הַמָּסָֽךְ (שם לה, יב), וְאֶת־מָסַךְ הַפֶּתַח (שמות לה, טו), סַכּוֹתָה בֶֽעָנָן לָךְ (איכה ג, מד), וַיָּסֶךְ בִּדְלָתַיִם יָם (איוב לח, ח). כִּי אֶֽעֱבֹר בַּסָּךְ (תהלים מב, ה), פירוש במנין הקהל ובכללו. ודומה לו בדברי רבותינו ז"ל בענין מנין הכל סך זבינתא, סך קירי פלסתר, סך הכל (עבודה זרה יא, ע"ב), וזולת זד ממה שנשתמשו בזה הלשון הרבה. והוסיפו עליו מ"ם ואמרו ובלבד שלא יזכיר לו סכום מקח (ביצה כט, ע"ב).

סכל  
עַם סָכָל וְאֵין לֵב (ירמיה ה, כא), בָּנִים סְכָלִים (שם ד, כב). נִסְכָּלְתָּ לֹא שָׁמַרְתָּ אֶת־מִצְוַת י"י (שמואל א' יג, יג). והשם נִתַּן הַסֶּכֶל בַּמְּרוֹמִים רַבִּים רביב (קהלת י, ו), בשש נקודות. ויש אומרים שהוא ענין שֵֹכֶל בשֹי"ן. והוא הנכון. ועוד נפרשנו בשרש שָֹכַל. ומשקל אחר וְהַסִּכְלוּת הֽוֹלֵלֽוֹת (קהלת ז, כה), והפעול הדגוש [פִּעֵל] והוא יוצא סַכֶּל־נָא אֶת־עֲצַת אֲחִיתֹפֶל (שמואל ב' טו, לא), וְדַעְתָּם יְסַֹכֵּֽל (ישעיה מד, כה). והפעל הכבד [הִפְעִיל] הִסְכַּלְתִּי וָֽאֶשְׁגֶּה (שמואל א' כו, כא), הִסְכַּלְתָּ עֲשֽׂוֹ (בראשית לא, כח). וידמה שאינם פועלים עוברים. ומזה הענין אף על פי שכתוב בשֹי"ן וְדַעַת הֹֽלֵלוֹת וְשִׂכְלוּת (קהלת א, יז), ואמר בעל המסרה כל לשון טפשותא כתוב בסמ"ך בר מן חד כתוב בשֹי"ן וְדַעַת הֹֽלֵלוֹת וְשִׂכְלוּת. 

סכן  
הוֹכֵחַ בְּדָבָר לֹא יִסְכּוֹן (איוב טו, ג), לֹא יִסְכָּן־גָּבֶר (שם לד, ט), כִּֽי־תֹאמַר מַה־יִּסְכָּן־לָךְ (שם לה, ג). הַלְאֵל יִסְכָּן־גָּבֶר כִּֽי־יִסְכֹּן עָלֵימוֹ מַשְׂכִּֽיל (שם כב, ב), פירוש הלאל יועיל גבר בצדקו וביושר מעשיו כי לו לבדו יועיל ולא לאל, ענינם ענין תועלת. ורבי אברהם אבן עזרא פירש הַלְאֵל יִסְכָּן־גָּבֶר ענין תוכחת, כלומר הלאל יוכיח גבר או יוכיח בין שניהם משכיל. והפעל הכבד [הִפְעִיל] הַסְכֶּן־נָא עִמּוֹ וּשְׁלָם (שם כב, כא), והוא עובר כמשפטו בהסתר מלת דְּרָכֶיךָ פירוש תועיל דרכיך עמו ותהי בשלום. וכן וְֽכָל־דְּרָכַי הִסְכַּֽנְתָּה (תהלים קלט, ג), פירושו הועלת כלומר שנתת בהם תועלת. וענין אחר הַֽהַסְכֵּן הִסְכַּנְתִּי (במדבר כב, ל), פירוש ההרגל הרגלתי. ויש לפרש מזה הענין הַסְכֶּן־נָא עִמּוֹ וּשְׁלָם, פירוש הרגל עמו שתהיה עמו תמיד. ויש מפרשים מזה וְֽכָל־דְּרָכַי הִסְכַּֽנְתָּה הרגלת דרכי כלומר שאתה יודע אותבם תמיד. וענין אחר לך בֹּא אֶל־הַסֹּכֵן הַזֶּה (ישעיה כב, טו), פירוש הפקיר על האוצר. וכן וַיִּבֶן עָרֵי מִסְכְּנוֹת לְפַרְעֹה (שמות א, יא), וְאֵת כָּל־מִסְכְּנוֹת עָרֵי נַפְתָּלִֽי (דברי הימים ב' טז, ד), וַיִּבֶן בִּֽיהוּדָה בִּירָֽנִיּוֹת וְעָרֵי מִסְכְּנֽוֹת (שם ב' יז, יב), וּמִסְכְּנוֹת לִתְבוּאַת דָּגָן וְתִירוֹשׁ וְיִצְהָר (שם ב' לב, כח). ענינם אוצרות. והכניס רבי יונה בזה הענין וּתְהִי־לוֹ סֹכֶנֶת (מלכים א' א, ב), כלומר אוצרות. והנכון והישר בעיני כי פירוש סוכנת מועילה, כמו מה יִסְכָּן־לך, הלאל יִסְכָּן גבר. וענינו שתהיה מועילה לו מפני הצינה. וזהו שאמר וְשָֽׁכְבָה בְחֵיקֶךָ וְחַם לַֽאדֹנִי הַמֶּֽלֶךְ (שם). ועוד פירשו סוכנת מחממת. ומורה עליו וְשָֽׁכְבָה בְחֵיקֶךָ וְחַם לַֽאדֹנִי הַמֶּֽלֶךְ, רוצה לומר שלא ידעה, אך היתה לו מהממת ושוכבת עמו, כי אסורה היתה לו משום לא ירבה לו נשים וכבר היו לו שמונה עשר. וכן לפי דעתי בּוֹקֵעַ עֵצִים יִסָּכֶן בָּֽם (קהלת י, ט), כלומר יתחמם בם בעמלו בם. ובן קורין בערבי לדבר החם א"ל סכו"ן. ויש מפרשים יִסָּכֶן בם מענין סכנה וממה שנשתמשו רבותינו ז"ל הרבה בזה הלשון באמרם במשנה (גיטין פרק ששי משנה ה. דף סה, ע"ב) המפרש והיוצא בשיירא... והמסוכן. ועוד אמרו (חולין פרק שני משנה ו. דף לו, ע"א) השוחט את המסוכנת, וזולת אלה רבים. הַֽמְסֻכָּן תְּרוּמָה (ישעיה מ, כ), הכניסו רבי יונה בענין ערי מסכנות. ועל דעתי שהוא מענין טוֹב יֶלֶד מִסְכֵּן (קהלת ד, יג), וְאָדָם לֹא זָכַר אֶת־הָאִישׁ הַמִּסְכֵּן (שם ט, טו), שפירושו עני. וכן תרגום עָנִי (דברים כד, יב) מִסְכֵּן. וכן פירוש הפסוק. כי אמר למעלה (ישעיה מ, יט) הפסל נסך חרש וצרף בזהב ירקענו ורתקות כסף צורף, וזהו מעשה העשירים שיעשו הפסילים מכסף ומזהב והעני הַֽמְסֻכָּן שאינו יכול לעשותו מזהב וכסף, לתרומה לפסלו עץ לא ירקב יבחר כלומר אחר שלא יוכל לעשותו זהב וכסף יבקש ויבחר העץ המובחר שלא ירקב. והשם מזה הענין אֶרֶץ אֲשֶׁר לֹא בְמִסְכֵּנֻת (דברים ח, ט). 

סכר  
כִּי יִסָּכֵר פִּי דֽוֹבְרֵי־שָֽׁקֶר (תהלים סג, יב), וַיִּסָּֽכְרוּ מַעְיְנֹת תְּהוֹם (בראשית ח, ב), ענין סגירה. ומזה הענין אף על פי שנכתב בשִֹי"ן כָּל־עֹשֵׂי שֶׂכֶר אַגְמֵי־נָֽפֶשׁ (ישעיה יט, י), והוא בשש נקודות. פירוש שסוגרים בפני המים לקבץ המים ולצוד הדגים רישקלבש"א בלע"ז. ויתכן לפרש לפי שאמר וְהָיוּ שָֽׁתֹתֶיהָ מְדֻכָּאִים (שם) אומר כי עתה יהיו אגמי נפש אותם שהיו עושים הַשֶֹּכֶר כלומר החומות. ואל"ף אגמי במקום עי"ן. וענין אחר וְסִכַּרְתִּי אֶת־מִצְרַיִם (שם יט, ד), כמו וְסִגַּרְתִּי מענין יְסַגֶּרְךָ י"י בְּיָדִי (שמואל א' יז, מו) כמו שפירשנו.

סכת  
הַסְכֵּת וּשְׁמַע יִשְׂרָאֵל (דברים כז, ט), כמו האזן ושמע. אשקולט"ה בלע"ז. ורבי יונה פירשו לשון קבלה ואיננו נכון לפי שמלת שמע מתאחרת שהיה משפטו להתקדם כי קודם ישמע אדם ואחר כך יקבל. ואין ראיה מנעשה ונשמע כי פירוש נעשה ונשמע נעשה מה ששמענו ונשמע עוד מה שידבר י"י. או פירושו נעשה מצות עשה ונשמע מצות לא תעשה שהם בשמיעה וקבלה לבד. והביא בזה הענין אֵת סִכּוּת מַלְכְּכֶם (עמוס ה, כו), כלומר קיבול עבודת מלככם. ואפשר שיהיה סכות שם האלוה שהיו עובדים.

סל  
וּבַסַּל הָֽעֶלְיוֹן (בראשית מ, יז), סַלֵּי חֹרִי (שם מ, טז). ענינם ידוע. ויתכן ששרש סל סָלַל, כי הוא בדגש בקבוץ ובכנוי. ובהכפל הפ"א והלמ"ד הָשֵׁב יָֽדְךָ כְּבוֹצֵר עַל־סַלְסִלּֽוֹת (ירמיה ו, ט), ועוד נכתבו בן ארבע אותיות. יְֽהַלְלוּךָ סֶּֽלָה (תהלים פד, ה), בְּצַעְדְּךָ בִֽישִׁימוֹן סֶֽלָה (שם סח, ח), פירשו בזו המלה כמו עֲדֵי־עַד. ופירוש בְּצַעְדְּךָ בִֽישִׁימוֹן סֶֽלָה מני עד. וכן בדברי רבותינו ז"ל (עירובין נד, ע"א) תנא רבי אלעזר בן יעקב כל מקום שנאמר נצח, סלה, ועד אין לו הפסק לעולם ולעולמי עולמים. נֶצַח דכתיב לא לנצח אקצוף (ישעיה נו, טו), סֶלָה דכתיב יכוננה עד עולם סלה (תהלים מח, ט), וָעֶד דכתיב י"י ימלוך לעולם ועד (שמות טו, יח). ורבי אברהם אבן עורא פירש המלה כמו אֱמֶת. והנכון, והישר בעיני שזו המלה אין לה ענין דבק בענין אשר היא עליו אך היא מלת ניגון כך שהיו המנגנים משלימים במקומות הניגון כן. והראיה כי לא תמצא זאת המלה במקרא כי אם במזמור וניגון, כי רוב הזכרת המלה הזאת בתהלים ובתפלת חבקוק שהיתה בנגון עָרוֹת יְסוֹד עַד־צַוָּאר סֶֽלָה (חבקוק ג, יג), וכן אמר בסוף התפלה למנצח בנגינותי. ולפי דעתי כי שרש המלה סָלַל והה"א נוספת כי המלה מלעיל לעולם ויהיה סֵל על משקל צֵל, קֵן וכשנוספת בו הה"א היה ראוי להדגש, והוקל. ומשקלה עם תוספת הה"א כמו הֶרָה נָּֽסוּ (בראשית יד, י). וענינה הרמה והגבהה מן סֹלּוּ לָרֹכֵב (תהלים סח, ה), רצה לומר כי באותו המקום היה הגבהת הקול בניגון.

סלל  
סֹלּוּ סֹלּוּ הַֽמְסִלָּה (ישעיה סב, י), דֶּרֶךְ לֹא סְלוּלָֽה (ירמיה יח, טו) סָלּוּהָ כְמוֹ־עֲרֵמִים (שם נ, כו), וַיָּסֹלּוּ עָלַי אָרְחוֹת אֵידָֽם (איוב ל, יב), ויתכן כי ויסלו ענין אחר. אבל רבי יהודה ורבי יונה הביאוהו בזה השרש. והשם וְהָֽיְתָה מְסִלָּה (ישעיה יא, טז). ומשקל אחר מַסְלוּל וָדֶרֶךְ (שם לה, ח). זכר רבי יונה בזה השרש ענינם שונים, ענין זה אחד וענין סֹלּוּ לָרֹכֵב בָּֽעֲרָבוֹת (תהלים סח, ה), עֽוֹדְךָ מִסְתּוֹלֵל (שמות ט, יז), ענין אחר, וענין מְסִלּוֹת לְבֵֽית־י"י (דברי הימים ב' ט, יא) ענין אחר. ועל דעתי כי כלם ענין אחד הם ענין הרמה והגבהה. ופירוש סֹלּוּ סֹלּוּ המסילה הרימו האבנים והמכשולות מן הדרך, ולפי רוב הרגילות בהסרת האבנים והרמת המכשולות מן הדרך נקראה הדרך עצמה מְסִלָּה, וכן דֶּרֶךְ לֹא סְלוּלָֽה, שלא הורמו המכשולות ממנה. ואדוני אבי ז"ל פירש מְסִלָּה סלולה שמרימין הררך באבנים שמשימין בה וכן סַקְּלוּ מֵאֶבֶן (ישעיה סב, י) כלומר מאבנים חזקות בנו אותה. וכן אמר וּמְסִלֹּתַי יְרֻמֽוּן (שם מט, יא). וכענין זה סֹלּוּ סֹלּוּ, שירימו המסילה. וכן פַּנּוּ דרך הרימו מכשול המעברות שהם בטיט גדול ופנו דרך שיסורו בני ארם מהדרך וכן וּפִנָּה־דֶרֶךְ לְפָנָי (מלאכי ג, י). וגם העץ שמרימין עליו האבנים ומשליכים אותם תוך העיר נקרא סוללה כמו שאמר כִּרְתוּ עֵצָה וְשִׁפְכוּ עַל־יְרֽוּשָׁלַם סֹֽלְלָה (ירמיה ו, ו), בִּשְׁפֹּךְ סֹֽלְלָה (יחזקאל יז, יז), הַסֹּֽלְלוֹת בָּאוּ הָעִיר לְלָכְדָהּ (ירמיה לב, כד), הַנְּתֻצִים אֶל־הַסֹּֽלְלוֹת וְאֶל־הֶחָֽרֶב (שם לג, ד) גוסא או קילבר"י בלע"ז. ויונתן תרגם וְצָבְרִין מִלֵיתָא. ומליתא הוא תל עפר בדברי רבותינו ז"ל (בבא בתרא נד, ע"א) שקל מליא ושרא בנצא אדעתא דארעא. וכן תרגם הַסֹּֽלְלוֹת בָּאוּ הָעִיר הָא מַלְיָתָא עָלוּ עַל קַרְתָּא לְמִכְבְּשָׁהּ. וכן הנתוצים אל הסוללות דמתרעין להון וצברין מליתא לתקפא שורא מן קדם דקטלין בחרבא, כלומר שאנשי העיר היו נותצין הבתים ועושין מהאבנים תילים תילים סמוכים לחומה מבפנים לחזקה. וכל סוללה תרגם מְלֵיתָא. ונכון הוא פירושו. וכענין זה אמר וַיִּצְבֹּר עָפָר וַיִּלְכְּדָֽהּ (חבקוק א, י). ופירוש סֹלּוּ לָרֹכֵב בערבוה, רוממו לו וגדלו לו. וכן מְסִלּוֹת בִּלְבָבָֽם (תהלים פד, ו), ומילה מרובעת כפול הפ"א סַלְסְלֶ֥הָ וּתְרֽוֹמְמֶ֑ךָּ (משלי ד, ח), רוממה ותרוממך. וכן מִסְתּוֹלֵל בְּעַמִּי (שמות ט, יז), מתרומם ומתגאה בהם לבלתי שלחם. מְסִלּוֹת לְבֵֽית־י"י (דברי הימים ב' ט, יא), אפשר לפרש תקרות ולפי שהם גבוהים קראם כן. או יהיה מסילות מעלות, ולפי שהם כמו הדרך שידרכו בהם בני האדם תמיד קראם כן. אבל לפי מה שאמר בספר מלכים (א' י, יד) על זה מסעד לבית י"י במקום הנה מְסִלּוֹת לְבֵֽית־י"י נפרש מסילות בענין מסעד, ויהיה התקרה כמו שאמרנו כי גם היא מסעד. או יהיה בנין אחר כמו עמודים עשוי לסעד ולחוזק. וענין אחר סִלּוֹן מַמְאִיר (יחזקאל כח, כד), בחירק. כִּי סָֽרָבִים וְסַלּוֹנִים (שם ב, ו), בפתח, וענינו כמו קוץ. והפעל הקל ממנו וַיָּסֹלּוּ עָלַי דַּרְכָּם (איוב יט, יב), וַיָּסֹלּוּ עָלַי אָרְחוֹת אֵידָֽם (שם ל, יב). וכן כתבו החכם רבי אברהם אבן עזרא. וכן כתבו רבי יהודה בן בלעם. וכן כתבו אדוני אבי ז"ל.

סלא  
הַמְסֻלָּאִים בַּפָּז (איכה ד, ב), האל"ף הזאת תמורת ה"א לֹא תְסֻלֶּה בְּכֶתֶם אוֹפִיר (איוב כח, טז), או תהיה האל"ף שרשית כאל"ף קָרָא, ויהיה סָלָא וסָלָה ענין אחד. ופירוש המסולאים הנערכים בפז.

סלד  
וַֽאֲסַלְּדָה בְחִילָה (איוב ו, י), פירוש אני מתחמם ונכוה בחילה. ובדברי רבותינו ז"ל (שבת מ, ע"ב) כל שאין היד סולדת בהם.

סלה  
סָלִיתָ כָּל־שׁוֹגִים מֵחֻקֶּיךָ (תהלים קיט, קיח). והפעל הכבד [פִּעֵל] סִלָּה כָל־אַבִּירַי (איכה א, טו), יתכן לפרש ענינם מענין מסלה אף על פי שהם שני שרשים רוצה לומר דרכת ורמסת כל שוגים, וכן סִלָּה כָל־אַבִּירַי דרך ורמס כל אבירי בקרבי. וענין אחר לֹא תְסֻלֶּה בְּכֶתֶם אוֹפִיר (איוב כח, טז), ענינו לא תעריך. וכבר זכרנוהו בשרש סָלָא.

סלח  
סָלַחְתִּי כִּדְבָרֶֽךָ (במדבר יד, כ), לֹֽא־יֹאבֶה י"י סְלֹחַ לוֹ (דברים כט, יט), סְֽלַֽח־נָא לַֽעֲוֹן הָעָם הַזֶּה (במדבר יד, יט). והנפעל וְנִסְלַח לֽוֹ (ויקרא ד, כו). והתאר טוֹב וְסַלָּח (תהלים פו, ה). והשם כִּי־עִמְּךָ הַסְּלִיחָה (שם קל, ד).

סלם  
וְהִנֵּה סֻלָּם מֻצָּב אַרְצָה (בראשית כח, יב), ידוע.

סלן  
סִלּוֹן מַמְאִיר (יחזקאל כח, כד), ענינו כמו קוץ מכאיב. וכן כִּי סָֽרָבִים וְסַלּוֹנִים (שם ב, ו), קוצים. כן הביאו רבי יונה שרש בפני עצמו. וכבר כתבנו אותו בשרש סלל.

סלע  
וְשִׂים בַּסֶּלַע קִנֶּֽךָ (במדבר כד, כא), בסגול הסמ"ך. וְדִבַּרְתֶּם אֶל־הַסֶּלַע (שם כ, ח), סְלָעִים מַחְסֶה לַֽשְׁפַנִּֽים (תהלים קד, יח) ענין סלע ידוע. וכנו המבצרים הגבוהים לסלע לפי שרובם נבנים על סלע כמו שאמר וְשִׂים בַּסֶּלַע קִנֶּֽךָ, והתרגום וְשַׁוִּי בִכְרַךְ תַּקִּיף מְדוֹרָךְ. וכן וְתָפַשׂ אֶת־הַסֶּלַע בַּמִּלְחָמָה וַיִּקְרָא אֶת־שְׁמָהּ יָקְתְאֵל (מלכים ב' יד, ו), תרגום וּכְבַשׁ יַת כְּרַכָּא. ועל דרך משל י"י סַלְעִי וּמְצוּדָתִי (תהלים יח, ג), על דרך מִגְדַּל־עֹז שֵׁם י"י (משלי יח, י), וְסַלְעוֹ מִמָּגוֹר יַֽעֲבוֹר (ישעיה לא, ט), פירש בו התרגום כמו מַלְכּוֹ, וְשִׁלְטוֹנוֹהִי מִן קֳדָם דַחֲלָא יֶעְדוּן. ואפשר לפרשו כמשמעו ויהיה למ"ד מסתתר רוצה לומר וְסַלְעוֹ מִמָּגוֹר יַֽעֲבוֹר כלומר שינוס אל סלעו ואל מגדליו החזקים מרוב מגור. ואדוני אבי ז"ל פירש כי דרך העולם כשיברח אדם מפני אויבו ויבא למבצר מעוזו לא יפחד, אך מפני תנופת יד י"י אפילו סלעו ומבצריו ממנור ומפחד יעבור ויפחד עוד ולא יאמין בחיים.

סלף  
וִֽיסַלֵּף דִּבְרֵי צַדִּיקִֽים (שמות כג, ח), אִוֶּלֶת אָדָם תְּסַלֵּף דַּרְכּוֹ (משלי יט, ג), וְאֵֽתָנִים יְסַלֵּֽף (איוב יב, יט). והשם וְסֶלֶף בֹּגְדִים וְשָׁדֵּֽם [יְשָׁדֵּֽם] (משלי יא, ג), בשש נקודות ענין עוות.

סלת  
סֹלֶת חִטִּים (שמות כט, ב), מִסָּלְתָּהּ וּמִשַּׁמְנָהּ (ויקרא ב, ב), הוא הקמח שהוא טחון טחינה גסה. וכן אמרו במשנה (אבות פרק חמישי משנה טו) נפה שהיא מוציאה את הקמח וקולטת את הסולת.

סם  
קַח־לְךָ סַמִּים (שמות ל, לד), כלל לכל אלו הסמנין שזוכר ופורט אחר כן נָטָף וּשְׁחֵלֶת וְחֶלְבְּנָה סַמִּים וּלְבֹנָה זַכָּה (שם), פירושן בו סם שקרוי כן, כי איך יהיה כלל הסמים והרי זכר בתחלה קַח־לְךָ סַמִּים נטף. אבל רבותינו ז"ל קבלו הלכה למשה מסיני כי אחד עשר סממנים נאמרו למשה בסיני (כריתות ו, ע"ב). ופירשו הפסוק כך קַח־לְךָ סַמִּים שנים, נָטָף וּשְׁחֵלֶת וחלבנה הרי חמשה, סַמִּים כלל עוד כמנין אשר זכר שהם חמשה הנה עשרה , ולבנה זכה הנה אחד עשר. ורבותינו ז"ל נשתמשו הרבה בזה הלשון באמרם סם פלוני יפה לו סם פלוני רע לו. עוד אמרו לא תשתי סמא. והוסיפו בו הנו"ן ואמרו (שבת פרק ראשון משנה ה, דף יז, ע"ב) אין שורין סמנין מבעוד יום. ואפשר ששרש סם סָמַם, ואף על פי שאין ראיה אחרת אלא דגש מ"ם סמים.

סמך  
כִּֽי־סָמַךְ מֹשֶׁה אֶת־יָדָיו עָלָיו (דברים לד, ט), וְסָמַךְ יָדוֹ עַל־הַקִּיר (עמוס ה, יט), וְהַֽלְוִיִּם יִסְמְכוּ אֶת־יְדֵיהֶם (במדבר ח, יב), סוֹמֵךְ י"י לְכָל־הַנֹּפְלִים (תהלים קמה, יד), יֵצֶר סָמוּךְ תִּצֹּר שָׁלוֹם שָׁלוֹם (ישעיה כו, ג), סָמוּךְ לִבּוֹ לֹא יִירָא (תהלים קיב, ח), וַֽחֲמָתִי הִיא סְמָכָֽתְנִי (ישעיה סג, ה), וְצִדְקָתוֹ הִיא סְמָכָֽתְהוּ (שם נט, טז). והנפעל עָלֶיךָ נִסְמַכְתִּי מִבֶּטֶן (תהלים עא, ו), אֲשֶׁר יִסָּמֵךְ אִישׁ עָלָיו (ישעיה לו, ו), וַיִּסָּֽמְכוּ הָעָם עַל־דִּבְרֵי יְחִזְקִיָּהוּ (דברי הימים ב' לב, ח). ענין המלות האלה והדומים להם המשען. ופירוש יצר סמוך תצר רוצה לומר יצר שהוא סומך ונשען עליך תצרנו ויהיה בשלום כי בך בטוח. ויש ענין קרוב לזה הענין סָמַךְ מֶלֶךְ־בָּבֶל אֶל־יְרוּשָׁלַם (יחזקאל כד, ב), עָלַי סָמְכָה חֲמָתֶךָ (תהלים פח, ח). והפעל הכבד סַמְּכוּנִי בָּֽאֲשִׁישׁוֹת (שיר השירים ב, ה). ענין המלות האלו הקירוב והסבוב. ורבותינו נשתמשו הרבה בזה הלשון באמרם (שבת פרק ראשון משנה ג, דף יא, ע"א) ערב שבת סמוך לחשיכה וזולת זה הרבה מאד. בענין הראשון כמו כן שאמרו (בבא קמא ק, ע"א) חזי דעלך קא סמיכנא, כלומר משענתי ושברי עליך. וְדָגָן וְתִירשׁ סְמַכְתִּיו (בראשית כז, לז), רוצה לומר שיהיו סמוכים וקרובים לו לעולם. וכן וְרוּחַ נְדִיבָה תִסְמְכֵֽנִי (תהלים נא, יד), שתהיה סמוכה וקרובה לי תמיד. וענין אחר וַתְּכַסֵּהוּ בַּשְּׂמִיכָֽה (שופטים ד, יח) והוא כתוב בשִֹי"ן. הוא הכסות העב שיצאו עליו ציציות מן הצמר והוא שקראו לו רבותינו ז"ל גלופקר (שבת א, ע"א), וקורין לו בלע"ז קוט. ודומה לו בדברי רבותינו שקורין לדבר העב סמיכתא כמו שאמרו (חולין נה, ע"ב) סמיכתא וקלישתא וזולת זה הרבה. והנני עתיד לבארו באות השֹי"ן בגזרת האל. 

סמל  
סֵמֶל הַקִּנְאָה הַמַּקְנֶֽה (יחזקאל ח, ג), בחמש נקודות. תְּמוּנַת כָּל־סָמֶל (דברים ד, טז), ענין הפסילים והאלילים. ויתכן להיות עקר המלה צורה מן הצורות או כלל לכל צורות אחר שאמר תְּמוּנַת כָּל־סָמֶל. 

סמן  
וּשְׂעֹרָה נִסְמָן (ישעיה כח, כה), פירוש לסימן ולגבול לחטה. 

סמר  
סָמַר מִפַּחְדְּךָ בְשָׂרִי (תהלים קיט, קכ), כְּיֶלֶק סָמָֽר (ירמיה נא, כז). והכבד [פִּעֵל] תְּסַמֵּר שַֽׂעֲרַת בְּשָׂרִֽי (איוב ד, טו), והוא פועל עובר כמשפטו כי פירושו הרוח תְּסַמֵּר שַֽׂעֲרַת בְּשָׂרִֽי. ענין הנעירה והרעדה כאדם שעמדו שערותיו אריסמנטו אריצר ל"י קפי"לי בלע"ז. וענין אחר וַיְחַזְּקֵהוּ בְמַסְמְרִים לֹא יִמּֽוֹט (ישעיה מא, ז), בפתח המ"ם. וּבַרְזֶל לָרֹב לַמִּסְמְרִים לְדַלְתוֹת הַשְּׁעָרִים (דברי הימים א' כב, ג), בחירק המ"ם. וקבוץ הנקבות בְּמַסְמְרוֹת וּבְמַקָּבוֹת יְחַזְּקוּם (ירמיה י, ד). ונכתב בשֹי"ן וּֽכְמַשְׂמְרוֹת נְטוּעִים (קהלת יב, יא), בפתח המ"ם. וּמִשְׁקָל לְמִסְמְרוֹת (דברי הימים ב' ג, ט), בחירק ענינם ידוע. ועל דעתי כי גם הם מהענין הראשון כי בהסמר הבשר או שערות הראש יקומו ויעמדו כמסמרות.

סנה  
מַדּוּעַ לֹֽא־יִבְעַר הַסְּנֶֽה (שמות ג, ג). וּרְצוֹן שֹֽׁכְנִי סְנֶה (דברים לג, טז), יש מפרשים אותו על השם יתברך, כלומר רצון האל ששכן בסנה תָּבוֹאתָה לראש יוסף. או פירושו רצון האדם השוכן בסנה, רוצה לומר במדבר ובמקום היובש כי הסנה גדל בארץ ציה, ומה הוא רצונו המטר ששואל תמיד תבואתה לראש יוסף. ונקרא הר סיני על שמו בהראות למ"ד הפעל במבטא.

סעד  
וְסָעַד בַּחֶסֶד כִּסְאֽוֹ (משלי כ, כח), וְלֶחֶם לְֽבַב־אֱנוֹשׁ יִסְעָֽד (תהלים קד, טו), עובר לשני. וְסַֽעֲדוּ לִבְּכֶם (בראשית יח, ה), עובר לשלישי כי פירוש וְסַֽעֲדוּ לִבְּכֶם בלחם, כי הלחם יסעד הלב. וכן סְעָד לִבְּךָ פַּת־לֶחֶם (שופטים יט, ה), והוא קמוץ שלא כמשפט. אבל סְעָד־נָא לְבָבְךָ (שם יט, ח), הוא קמץ שהוא חטף כי הוא סמוך במקף. בֹּֽאָה־אִתִּי הַבַּיְתָה וּֽסֳעָדָה (מלכים א' יג, ז), הו"ו במאריך והסמ"ך בשוא. ויש ספרים שהסמ"ך בקמץ חטף. ומזה קראו רבותינו ז"ל למאכל סעודה (שבת קיז, ע"ב). ומאשר הוא עובר לשני עוד סְעָדֵנִי וְאִוָּשֵׁעָה (תהלים קיט, קיז), וִימִֽינְךָ תִסְעָדֵנִי (שם יח, לו), לְהָכִין אֹתָהּ וּֽלְסַֽעֲדָהּ (ישעיה ט, ו). מִסְעָד לְבֵֽית־י"י (מלכים א' י, יב), פירשנוהו בשרש סָלַל ענין כולם הסעד והסמך.

סעה  
מֵרוּחַ סֹעָה מִסָּֽעַר (תהלים נה, ט), יתפרש לפי מקומו מרוח מתעוררת מן הסער. ויש מפרשים כמו נֽוֹסְעָה בחסרון פ"א הפעל.

סעף  
וכלה סְעִיפֶיהָ (ישעיה כז, י), בִּסְעִפֶיהָ פֹּֽרִיָּה (שם יז, ו). ובהבלעת הנח בדגש עַל־שְׁתֵּי הַסְּעִפִּים (מלכים א' יח, כא), והוא על דרך השאלה, רוצה לומר שתי מחשבות, לפיכך אמר שתי לפי שהיא כנוי למחשבות שהם בלשון נקבה. וכן בִּשְׂעִפִּים מֵֽחֶזְיוֹנוֹת לָיְלָה (איוב ד, יג), לָכֵן שְׂעִפַּי יְשִׁיבוּנִי (שם כ, ב), ונכתבו בשֹי"ן רצה לומר מחשבות כי המחשבות ללב בסעיפים לאילן. והקבוץ  בילשון נקבות לֹא דָמוּ אֶל־סְעַפֹּתָיו (יחזקאל לא, ח), בִּסְעַפֹּתָיו קִֽנְנוּ (שם לא, ו), בפתח העי"ן. והפעל הכבד [פִּעֵל] מהם מְסָעֵף פֻּארָה (ישעיה י, לג), רצה לומר כורת הסעפים. ומזה הענין על דרך השאלה בִּסְעִיף סֶלַע עֵיטָֽם (שופטים טו, ח), וּבִסְעִפֵי הַסְּלָעִים (ישעיה ב, כא), תַּחַת סְעִפֵי הַסְּלָעִֽים (שם נז, ה), כדרך שן הסלע שהוא דומה לסלע כסעיף לאילן. והחכם רבי יונה כתב ענין אחר לָכֵן שְׂעִפַּי יְשִׁיבוּנִי, סֵֽעֲפִים שָׂנֵאתִי (תהלים קיט, קיג). ועל דעתי שהוא מהענין הראשון על דרך ההשאלה [כי המחשבות ללב  כמו הסעפים לאילן].  ופירש רבי יונה סֵֽעֲפִים תאר, רוצה לומר בעלי המחשבות הרעות. והנכון שהוא שם למחשבות רוצה לומר כל שאר המחשבות שנאתי אבל תורתך אהבתי וכל מחשבותי אליה. והנפרד ממנו סֵעֵף, ולולי העי"ן העלולה לקבל דגש היה סִעֵף בפלס וְהַדִּבֵּר אֵין בָּהֶם (ירמיה ה, יג) לִי נָקָם וְשִׁלֵּם (דברים לב, לה).

סער  
יִסְֽעֲרוּ לַֽהֲפִיצֵנִי (חבקוק ג, יד). והנפעל וַיִּסָּעֵר לֵב מֶֽלֶךְ־אֲרָם (מלכים ב' ו, יא). והשם וַיְהִי סַֽעַר־גָּדוֹל בַּיָּם (יונה א, ד), כִּי בְשֶׁלִּי הַסַּעַר הַגָּדוֹל הַזֶּה (שם א, יב), וְסַעַר מִתְחוֹלֵל (ירמיה כג, יט), סַעַר מִתְגּוֹרֵר (שם ל, כג), כֵּן תִּרְדְּפֵם בְּסַֽעֲרֶךָ (תהלים פג, טז). ומשקל אחר רוּחַ סְעָרָה (שם קז, כה), סוּפָה וּסְעָרָה (ישעיה ט, ו). וַיַּעַל אֵלִיָּהוּ בַּֽסֳעָרָה הַשָּׁמָֽיִם (מלכים ב' ב, יא) סמ"ך בקמץ חטף והבי"ת מעמדה בגעיא. הִנֵּה סַֽעֲרַת י"י (ירמיה כג, יט). והקבוץ וְרוּחַ סְעָרוֹת תְּבַקֵּֽעַ (יחזקאל יג, א), וְהָלַךְ בְּסַֽעֲרוֹת תֵּימָֽן (זכריה ט, יד). ובשֹי"ן וְשַֽׂעֲרוּ חָרְבוּ מְאֹד (ירמיה ב, יב), כמו חָרוֹן יִשְׂעָרֶֽנּוּ (תהלים נח, י). והנפעל וּסְבִיבָיו נִשְֽׂעֲרָה מְאֹֽד (שם נ, ג). השם אָחֲזוּ שָֽׂעַר (איוב יח, כ). ומשקל אחר בְּסוּפָה וּבִשְׂעָרָה דַּרְכּוֹ (נחום א, ג). ועוד נכתבם באות השׁי"ן עם חביריהם הכתובים בשֹי"ן. ופירש כְּמוֹ־חַי כְּמוֹ־חָרוֹן יִשְׂעָרֶֽנּוּ יסער ממנו. וכבר פירשתי הפסוק בשרש סִיר. וְאֵסָֽעֲרֵם עַל כָּל־הַגּוֹיִם (זכריה ז, יד), פירוש ואסער עמם. כאשר פירשתיו בשער הדקדוק כבנין הקל, כי בנין הקל והנפעל מזה הפעל בודד ואיננו עובר כאשר כתב החכם רבי יונה. והפעל הכבד [פִּעֵל] שהוא עובר ממנו וִֽישָֽׂעֲרֵהוּ מִמְּקֹמֽוֹ (איוב כז, כא). כי הוא מהדגוש בפלס יְבַֽעֲרֵהוּ והוא כתוב בשֹי"ן, ומה שכתב החכם רבי יונה שהוא נפעל לא נראה לי כי לא מצאנו לעולם נפעל עובר כי אם בודד. והדגש שאמר איננו. ושלא נזכר פעלו [פֻּעַל] כְּמֹץ יְסֹעֵר מִגֹּרֶן (הושע יג, ג), משפטו היה יְסֹעַר בפתח. וההתפעל וְיִשְׂתָּעֵר עָלָיו מֶלֶךְ הַצָּפוֹן (דניאל יא, מ), והוא כתוב בשֹי"ן. 

ספף  
סַף־רַעַל (זכריה יב, ב), מִן־הַדָּם אֲשֶׁר בַּסָּף (שמות יב, כב), שֹֽׁמְרֵי הַסַּף (מלכים ב' יב, י), מִשְׁכָּב וְסַפּוֹת (שמואל ב' יז, כח), בפתח. סִפּוֹת כֶּסֶף (מלכים ב' יב, יד), וְהַסִּפּוֹת וְהַֽמְזַמְּרוֹת וְהַמִּזְרָקוֹת (שם א' ז, נ) בחירק, והדגש לאות הכפל. ואפשר לומר שיהיו מן השניים וענינם שהוא שם כלל לכלי היין או לשאר כלי הבית לגדולים ולקטנים וכשנזכר עמהם כלי אחר הם פרט לכלים שהם עשויים בתכונת הכדים. ותרגום יונתן סִפּוֹת קוּלִין. ותרגום אנקלוס וְכַדָּהּ עַל־שִׁכְמָֽהּ (בראשית כד, טו) וְקוּלְתַהּ. וענין אחר וַיָּמָד אֶת־סַף הַשַּׁעַר (יחזקאל מ, ו), הַךְ הַכַּפְתּוֹר וְיִרְֽעֲשׁוּ הַסִּפִּים (עמוס ט, א), הסף הוא מזוזת השער אבל משקוף הוא המפתן העליון. וכתב החכם רבי יהודה שהוא המשקוף. ולא נראה לי כי אמר הכתוב עַל־הַמַּשְׁקוֹף וְעַל שְׁתֵּי הַמְּזוּזֹת (שמות יב, כג) ותרגם המתרגם עַל שַׁקְפָא וְעַל תְּרֵין סִפַּיָּא. ועוד אם היה המשקוף סַף איך יכנהו בלשון רבים לשער אחד כמו שאמר הך הכפתור וירעשו הַסִּפִּים? ואין לשער אחד כי אם משקוף אחד אבל יש לו שתי מזוזות. ולא מצאנו משקופים כי אין משקוף בשער כי אם אחד. ואפשר שנקרא כן לפי שהוא נשקף ונראה לפי שהוא עליון. נֹפֶלֶת פֶּתַח הַבַּיִת וְיָדֶיהָ עַל־הַסַּֽף (שופטים יט, כז), על אחד מן המזוזות. ומה שאמר בְּתִתָּם סִפָּם אֶת־סִפִּי וּמְזֽוּזָתָם אֵצֶל מְזֽוּזָתִי (יחזקאל מג, ח), הוא כפל דבר כמו שהוא מנהג הכתוב לכפול הדבר בשתי לשונות והענין אחד. ויונתן לא תרגם מְזֽוּזָתָם כענין מזוזה, שתרגם בְּמִתַּנְהוֹן סִפֵּיהוֹן לָקֳבֵיל סִפֵי בֵית מַקְדְשִׁי וּבִנְיָנֵיהוֹן בִּסְטַר עֲזָרָתִי. הִיא בָּאָה בְסַף־הַבַּיִת וְהַנַּעַר מֵֽת (מלכים א' יד, יז), במזוזת שער הבית. וסמך סף אל הבית בלא זכר שער לקצר הלשון, כמו שאמר גם כן במזווה ונתן אל מותח הבית. ויש אומרים כי כמו שנקראו לחיי השערים ספים כן נקראת האסקופה התחתונה סף והוא שאמר וידיה על הסף. וכן היא באה בסף הבית. וכן בתתם ספם את ספי, ונקראת האסקופה כן לפי שהספים סמוכים זו לזו עליה. וענין אחר הִסְתּוֹפֵף בְּבֵית אֱלֹהַי (תהלים פד, יא). ענין החסות אילבירג"ר בלע"ז. נכון שיהיה ענין אחד עם סף הבית, כי דרך הסף יכנס אדם בבית והבית הוא מקום החסות.

ספא  
גַּם־תֶּבֶן גַּם־מִסְפּוֹא רַב עִמָּנוּ (בראשית כד, כה), וַיִּתֵּן מִסְפּוֹא לַֽחֲמֹֽרֵיהֶֽם (שם מג, כד). היא שם כלל למאכל הבהמות כשעורים ושבולת שועל ושאר הדברים לבד מתבן.

ספד  
וְסָֽפְדוּ־לוֹ כָל־יִשְׂרָאֵל (מלכים א' יד, יג), לֹֽא־יִסְפְּדוּ לוֹ (ירמיה כב, יח), כִּֽי־צַמְתֶּם וְסָפוֹד (זכריה ז, ה), וְאַל־תֵּלֵךְ לִסְפּוֹד (ירמיה טז, ה), וְלֹא תִסְפֹּד וְלֹא תִבְכֶּה (יחזקאל כד, טז). והנפעל לֹא יִסָּֽפְדוּ וְלֹא יִקָּבֵרוּ (ירמיה טז, ד). והשם כְּמִסְפֵּד עַל־הַיָּחִיד (זכריה יב, י). ובסמוך בפתח מִסְפַּד בֵּית הָֽאֵצֶל (מיכה א, יא). ענינם ידוע.

ספה  
סָֽפְתָה בְהֵמוֹת וָעוֹף (ירמיה יב, ד). והוא פעל עומד. וכן וְגַם אֶת־הַזָּקָן תִּסְפֶּֽה (ישעיה ז, כ). ואשר הם פועלים יוצאים הַאַף תִּסְפֶּה צַדִּיק עִם־רָשָֽׁע (בראשית יח, כג), מְבַקְשֵׁי נַפְשִׁי לִסְפּוֹתָהּ (תהלים מ, טו). והנפעל אוֹ בַמִּלְחָמָה יֵרֵד וְנִסְפָּֽה (שמואל א' כו, י), וְיֵשׁ נִסְפֶּה בְּלֹא מִשְׁפָּֽט (משלי יג, כג). וְכָל־הַנִּסְפֶּה יִפּוֹל בֶּחָֽרֶב (ישעיה יג, טו), שכל מי שהגיע זמנו למות לא ימות על מטתו אלא ימות בחרב. עַתָּה אֶסָּפֶה יֽוֹם־אֶחָד בְּיַד־שָׁאוּל (שמואל א' כז, א). והפעל הכבד [הִפְעִיל] אַסְפֶּה עָלֵימוֹ רָעוֹת (דברים לב, כג). ענינם וענין הדומה להם ענין כליון. ופירוש אַסְפֶּה עָלֵימוֹ רָעוֹת רוצה לומר כל הרעות שבעולם אכלה בם שלא אניח רעה בעולם שלא אביאנה עליהם. וענין אחר סְפוּ שָׁנָה עַל־שָׁנָה (ישעיה כט, א), עֹלוֹתֵיכֶם סְפוּ עַל־זִבְחֵיכֶם (ירמיה ז, כא), לִסְפּוֹת עוֹד עַל חֲרוֹן אַף־י"י (במדבר לב, יד), לְמַעַן סְפוֹת הָֽרָוָה (דברים כט, יח), סְפוֹת חַטָּאת עַל־חַטָּֽאת (ישעיה ל, א), ענין אלו והדומים להם תוספת ויתרון י"י. ופירוש לְמַעַן סְפוֹת הָֽרָוָה, הרשע חושב בלבו להלוך בשרירות לבו למען תת יתרון ותוספרת לנפש הרוה והיא המתאוה על הצמאה והיא הנפש השכלית, ידמה בעיניו כי הדרך הישר להרוות הנפש המתאוה לאכול ולהתענג ואפילו בדברים האסורים. ויש מפרשים הרוה נפש השכלית והיא רמז לצדיקים, והצמאה (שם) נפש המתאוה, והיא רמז לרשעים כי היא צמאה לתאות העולם תמיד ולא תשבע ונפש השכלית היא רוה שתספיק במה שיגיענה מן העולם כענין שנאמר צַדִּיק אֹכֵל לְשׂבַע נַפְשׁוֹ וּבֶטֶן רְשָׁעִים תֶּחְסָֽר (משלי יג, כה). ופירוש הפסוק כי הרשע חושב בלבו בי הצדיקים רבים כנגדי ובזכותם אנצל ולא יגיעני העונש הזה ואלך בשרירות לבי. והחכם רבי יונה פירש לְמַעַן סְפוֹת הָֽרָוָה מהענין הראשון, כלומר למען שיראה הרשע כליה הצדיק עם הרשע ואין יתרון הצדיק על הרשע ובמות אומר כי אין גמול ואין עונש ואומר שלום יהיה לי. וזו היא דעת בעלי הקדמות אשר אינם מאמינים בגמול ובעונש וקלל הנביא בעל הדעת הזאת כמו שאמר לֹֽא־יֹאבֶה י"י סְלֹחַ לוֹ (דברים כט, יט). ויש מפרשים מהענין הזה וְכָל־הַנִּסְפֶּה יִפּוֹל בֶּחָֽרֶב (ישעיה יג, טו), כלומר כל הנספה על בני העיר להיות נקלט עמהם במצור יפול בחרב כשתלכד העיר. וכן תרגם יונתן וְכָל דְיֵעוּל לִכְרַכֵּי צִיָרָא יִתְקְטֵל בְּחַרְבָּא.

ספח  
סְפָחֵנִי נָא אֶל־אַחַת הַכְּהֻנּוֹת (שמואל א' ב, לו). והנפעל וְנִסְפְּחוּ עַל־בֵּית יַֽעֲקֹֽב (ישעיה יד, א). וההתפעל מֵֽהִסְתַּפֵּחַ בְּנַֽחֲלַת י"י (שמואל א' כו, יט). והכבד [פִּעֵל] מְסַפֵּחַ חֲמָֽתְךָ וְאַף שַׁכֵּר (חבקוק ב, טו). ושלא נזכר פעלו [פֻּעַל] תַּחַת חָרוּל יְסֻפָּֽחוּ (איוב ל, ז), כלומר שמנהגם לעמוד במדברות בין שיחים ותחת החרולים. ענינם הקברן והדבוק ואסיפת דבר אל דבר. ואפשר שנגזר מן הענין הזה שְׂאֵת אֽוֹ־סַפַּחַת (ויקרא יג, ב). מִסְפַּחַת הִוא (שם יג, ו), כי היא החזזית הנאספת והמקובצת יחד. ורבותינו ז"ל פירשו (שבועות ו, ע"ב) כי לפיכך נקראת ספחת לפי שהיא טפלה לבהרת שניה לה בלובן מלשון סְפָחֵנִי נא. ומן הענין הזה עוד וַיְקַ֤ו לְמִשְׁפָּט וְהִנֵּה מִשְׂפָּח (ישעיה ה, ז), והוא כתוב בשֹי"ן, כלומר אני קויתי שיעשו משפט העניים והעשוקים והנה הם להם מספח ונגע צרעת וקויתי שיעשו להם צְדָקָה והנה צְעָקָה (שם) שצועקים מהעושק שעושקים אותם. והפעל הכבד ממנו [פִּעֵל] וְשִׂפַּח י"י קָדְקֹד בְּנוֹת צִיּוֹן (שם ג, יז), אף על פי שכתוב בשֹי"ן. וְעֹשׂוֹת הַמִּסְפָּחוֹת עַל־רֹאשׁ (יחזקאל יג, יח), וְקָרַעְתִּי אֶת־מִסְפְּחֹֽתֵיכֶם (שם יג, כא). הם כמו מטפחות ונקראו כן לפי שהן נדבקות ונצמדות תמיד על הראש. ומה שאמר וְעֹשׂוֹת הַמִּסְפָּחוֹת עַל־רֹאשׁ כל קומה הוא מדבר הכשפים הידוע אצלם. אֵת סְפִיחַ קְצִֽירְךָ (ויקרא כה, ה), תִּשְׁטֹֽף־סְפִיחֶיהָ עֲפַר־אָרֶץ (איוב יד, יט). הוא הצמח היוצא מבלי חרישה וזריעה. ויש לפרש תשטף ספיחיה כמו הפוך מן מָטָר סֹחֵף (משלי כח, ג), ופירושו ספיחי המטר תשטף עפר ארץ. וזכר המים בלשון נקבה רוצה לומר תעלת המים כמו שאמר מי פלג לשטף תעלה.

ספל  
בְּסֵפֶל אַדִּירִים (שופטים ה, כה), שם בחמש נקודות. מְלוֹא הַסֵּפֶל מָֽיִם (שם ו, לח), אמר בו התרגום מְלֵי לַקְנָא דְמַיָא. והוא חמת מים כלי עור שעושין אותו למים כך פירש רב שרירא גאון. ותרגום בְּסֵפֶל אַדִּירִים בְּפַיְלֵי גִבָּרַיָא. ותרגום הַשֹּׁתִים בְּמִזְרְקֵי יַיִן (עמוס ו, ו) דְשָׁתָן בְּפִילְוָן דִכְסַף. וְעָשִׂיתָ קְּעָֽרֹתָיו (שמות כה, כט) תרגום ירושלמי פיילותיה. ובלשון יון קורין לכוס פייל"י.

ספן  
חֶלְקַת מְחֹקֵק סָפוּן (דברים לג, כא), פירוש ומקורה. כלומר שהיה חלקם של בני גד חלקת מחוקק ומושל שהיה הכל בנוי ומקורה כהוגן, רומז בו לערים שכבשום מעבר לירדן. וכן וַיִּסְפֹּן אֶת־הַבַּיִת גֵּבִים (מלכים א' ו, ט), וְסָפוּן בָּאֶרֶז (ירמיה כב, יד), לָשֶׁבֶת בְּבָֽתֵּיכֶם סְפוּנִים (חגי א, ד). והשם עַד־קִירוֹת הַסִּפֻּן (מלכים א' ו, טו), כלם ענין קירוי הבתים וכסוים. וקרוב לענין זה וּשְׂפֻנֵי טְמוּנֵי חֽוֹל (דברים לג, יט), והוא כתוב בשֹי"ן שפוני כמו טמוני. אֶל־יַרְכְּתֵי הַסְּפִינָה (יונה א, ה) ידוע.

ספק  
סָֽפְקוּ עָלַיִךְ (איכה ב, טו), וַיִּסְפֹּק אֶת־כַּפָּיו (במדבר כד, י), סָפַקְתִּי עַל־יָרֵךְ (ירמיה לא, יט), לָכֵן סְפֹק אֶל־יָרֵֽךְ (יחזקאל כא, יז) יִשְׂפֹּק עָלֵימוֹ כַפֵּימוֹ (איוב כז, כג), והוא כתוב בשֹי"ן. תַּֽחַת־רְשָׁעִים סְפָקָם (שם לד, כו), רוצה לומר הקדוש ברוך הוא ספק הרשעים במקומם, ענינם ענין הכות כף אל כף או על ענין אחר. וְסָפַק מוֹאָב בְּקִיאֹו (ירמיה מח, כו), פעל בודד כלומר יתגולל ויתהפך. ולפי דעתי ענין אחר פֶּן־יְסִֽיתְךָ בְשָֹפֶק (איוב לו, יח), והוא כתוב בשֹי"ן, וכן כתבו רבי יונה, אבל ראיתיו במקצת הספרים בסמ"ך. וכן בֵּינֵינוּ יִסְפּוֹק (שם לד, לז) מזה הענין והוא כתוב בסמ"ך. ובמקצת ספרים ראיתיו בשֹי"ן אבל המסורת ראיתי אִם־יִשְׂפֹּק עֲפַר שֹֽׁמְרוֹן (מלכים א' כ, י), ישפק תלת, ב' חסרים וכתובין בשֹי"ן יִשְׂפֹּק עֲפַר שֹֽׁמְרוֹן, יִשְׂפֹּק עָלֵימוֹ, וחד מלא וכתיב סמ"ך בֵּינֵינוּ יִסְפּוֹק. וענינם מענין הספוק שהוא לשון די. והורגל הלשון הזה בדברי רבותינו ז"ל (סנהדרין קו, ע"ב). ועוד אנחנו עתידין לכתוב ענין זה באות השֹי"ן. ופירוש הפסוק (פֶּן־יְסִֽיתְךָ בְשָֹפֶק) פן ישליכך ויהדפך עם ספוק הממון שלך כלומר שלא יועליך הממון וזהו שאמר אחר כן (איוב לו, יח) וְרָב־כֹּפֶר אַל־יַטֶּֽךָּ, וכן בֵּינֵינוּ יִסְפּוֹק רוצה לומר יספיק דבריו וירבה אותם בינינו שלא יתבייש ממנו. וזהו שאמר אחר כן וְיֶרֶב אֲמָרָיו לָאֵֽל. והחכם רבי יונה הכניסם בענין הראשון עם שנוי מעט, וכן בענין הספוק הפעל הכבד [הִפְעִיל] וּבְיַלְדֵי נָכְרִים יַשְׂפִּֽיקוּ (ישעיה ב, ו), והוא כתוב בשֹי"ן, פירוש יאמרו שֶׁדַּי להם בעצות ובמחשבות הנכרים ויניחו דברי השם ותורותיו. והנני עתיד לבארם באות השֹי"ן.

ספר  
אַֽחֲרֵי־כֵן סָפַר אֶת־הָעָם (שמואל ב' כד, י), וְסָֽפְרָה־לָּהּ שִׁבְעַת יָמִים (ויקרא טו, כח), וְסָֽפַרְתָּ לְךָ (שם כה, ח), שִׁבְעָה שָֽׁבֻעֹת תִּסְפָּר־לָךְ (דברים טז, ט). אַיֵּה סֹפֵר אַיֵּה שֹׁקֵל אַיֵּה סֹפֵר אֶת־הַמִּגְדָּלִֽים (ישעיה לג, יח), כלומר שתירא ותפחד עדיין אף על פי שכבר בא מלך המשיח עדיין יהגה לבך אימה ממלכי האומות שהם סופרים ושוקלים הכסף שהיו לוקחים מס מישראל או שהיו סופרים לישראל לגלגלת ולוקחים המס מהם במשקל. סִפְרוּ מִגְדָּלֶֽיהָ (תהלים מח, יג). והנפעל אֲשֶׁר לֹֽא־יִסָּֽפְרוּ וְלֹא יִמָּנוּ מֵרֹֽב (מלכים א' ח, ה). והשם בתוספת מ"ם אֶת־מִסְפַּר יָמֶיךָ אֲמַלֵּֽא (שמות כג, כו). ובלא תוספת אַֽחֲרֵי הַסְּפָר אֲשֶׁר סְפָרָם דָּוִיד (דברי הימים ב' ב, טז). והקבוץ ממנו בִּינֹתִי בַּסְּפָרִים (דניאל ט, ב). והשם בענין המקור וּמִסְפָּר אֶת־רֹבַע יִשְׂרָאֵל (במדבר כג, י), כלומר ולספור רובע ישראל, כי הוא קמוץ ואיננו סמוך, ועוד מלת אֶת מורה על שאיננו סמוך, אם כן הנכון בו שיהיה שם במקום מקור כמו וּלְמַסַּע אֶת־הַֽמַּֽחֲנֽוֹת (במדבר י, ב). והתאר כִּי לֹא יָדַעְתִּי סְפֹרֽוֹת (תהלים עא, מג), והוא תאר לצדקתך ותשועתך שהזכיר אמר לא ידעתי שיוכלו להיות ספורות. או יהיה יחידה סְפוֹרָה בשקל בְּשֹוֹרָה, כלומר לא ידעתי להם מספרים. ענין הכל והדומה להם מנין. ובא פעל הכבד [פִּעֵל] מזה הענין אֲסַפֵּר כָּל־עַצְמוֹתָי (תהלים כב, יח), פירוש אמנה כל עצמותי מרוב כחשותי. סִפַּרְתִּי כֹּל מִשְׁפְּטֵי־פִֽיךָ (תהלים קיט, יג), סַפֵּר אַתָּה לְמַעַן תִּצְדָּֽק (ישעיה מג, כו), סַפְּרוּ־נָא לִֽי (בראשית מ, ח). ושלא נזכר פעלו [פֻּעַל] אֲשֶׁר לֹֽא־סֻפַּר לָהֶם (ישעיה נב, טו). והשם אֶת־מִסְפַּר הַֽחֲלוֹם וְאֶת־שִׁבְרוֹ (שופטים ז, טו), כלם והדומה להם ענין ספור והגדה [וכבר כתבנו בשרש נָגַד ההפרש שיש בין ספור להגדה].  וזה הענין לעולם מהבנין הכבד הדגוש. ויש מפרשים מזה הענין מִֽי־יְסַפֵּר שְׁחָקִים בְּחָכְמָה (איוב לח, לז). והחכם רבי יונה פירשו מענין כתיבה. ואדוני אבי ז"ל פירשו מענין סַפִּיר רוצה לומר שעשאם כעין ספיר כמו שאמר וְתַחַת רַגְלָיו כְּמַֽעֲשֵׂה לִבְנַת הַסַּפִּיר (שמות כד, י). וכן פירש מזה אָז רָאָהּ וַיְסַפְּרָהּ (איוב כח, כז). וָֽאֶכְתֹּב בַּסֵּפֶר (ירמיה לב, י), בחמש נקדות. בְּסֵפֶר הַתּוֹרָה הַזֹּאת (דברים כח, סא), אֶל־יוֹדֵעַ הסֵפֶר [סֵפֶר] (ישעיה כט, יא), כְּבֹא הַסֵּפֶר הַזֶּה אֲלֵיכֶם (מלכים ב' י, ב), לֹא יָדַעְתִּי סֵֽפֶר (ישעיה כט, יב), לא ידעתי לקראו. מִֽסִּפְרְךָ אֲשֶׁר כָּתָֽבְתָּ (שמות לב, לב). וכתב אדוני אבי ז"ל מזה בִּינֹתִי בַּסְּפָרִים (דניאל ט, ב), והם ספר המקנה וספר הגלוי שכתב ירמיהו. ובה"א הנקבה סִפְרָה, ועם הכנוי הֲלֹא בְּסִפְרָתֶֽךָ (תהלים נו, ט). בָּרוּךְ בֶּן־נֵֽרִיָּהוּ הַסֹּפֵר (ירמיה לו, לב), וַיִּקָּרְאוּ סֹפְרֵי הַמֶּלֶךְ (אסתר ג, יב), נֹדִי סָפַרְתָּה אָתָּה (תהלים נו, ט), י"י יִסְפֹּר בִּכְתוֹב עַמִּים (שם פז, ו). ענין הכל והדומה להם ענין כתיבה. וּֽלֲלְמְּדָם סֵפֶר וּלְשׁוֹן כַּשְׂדִּֽים (דניאל א, ד), פירוש כתיבת כשדים ולשון כשדים. ויש מפרשים נֹדִי סָפַרְתָּה אָתָּה, י"י יִסְפּוֹר מענין השני. ושני הענינים קרובים כי כתיבת הספר הוא סיפור הדברים. ויש לפרש זֶה סֵפֶר תּֽוֹלְדֹת אָדָם (בראשית ה, א), לשון ספור. וענין אחר נֹפֶךְ סַפִּיר וְיָֽהֲלֹֽם (שמות לט, יא), כְּמַֽעֲשֵׂה לִבְנַת הַסַּפִּיר (שם כד, י), סַפִּיר גִּזְרָתָֽם (איכה ד, ז), יש מפרשים האבן היקרה שקורין לו בלע"ז צפי"ר, ואם כן הוא אין והערך אליו במראה אלא ביקר וגדולה כמו המסולאים בפז כי לא יערכו האדם לשבח במראה אלא באודם או בלובן. והחכם רבי אברהם אבן עזרא פירש כי היא אבן אדומה יקרה כמו שכתבנו בשרש לָבֵן. והגאון פירש כי הספיר לבן. ואמר שהוא שקורין בלע"ז קרישֹט"ל. ובמדרש (איכה רבתי א"ב רביעאה) מעשה באדם אחד שהלך למכור ספיר ברומי אמר לו הלוקח על מנת לבדקו אקחנו נתנו על גבי הסדין והתחיל מכה עליו בפטיש נבקע הסדן ונחלק הפטיש והספיר עמד במקומו ולפי זה המדרש היא האבן שקורין לה דיאמנט"י והיא לבנה וזכה.

סקל  
עוֹד מְעַט וּסְקָלֻֽנִי (שמות יז, ד), וּסְקַלְתּוֹ בָֽאֲבָנִים (דברים יג, יא). והנפעל סָקוֹל יִסָּקֵל הַשּׁוֹר (שמות כא, כח). והפעל הכבד [פִּעֵל] וַיְסַקֵּל בָּֽאֲבָנִים אֶת־דָּוִד (שמואל ב' טז, ו). ושלא נזכר פעלו [פֻּעַל] כִּֽי־סֻקַּל נָבוֹת וַיָּמֹת (מלכים א' כא, טו). ובהפך הענין סַקְּלוּ מֵאֶבֶן (ישעיה סב, י), לפי שהוא דבוק עם מ"ם. וכן וַיְעַזְּקֵהוּ וַיְסַקְּלֵהוּ (שם ה, ב), והוא חסר הדבק ופירושו ויסקלהו מאבנים רוצה לומר הסרת האבנים ונקות הכרם ממנו. ואדוני אבי ז"ל כתבם כולם ענין אחד כי פירוש ויסקלהו בנה לו גדר אבנים אחר שעשה לו החפירת סביב וזהו וַיְעַזְּקֵהוּ כמו ומצאו שהיה עוזק בדברי רבותינו ז"ל (מנחות פה, ע"ב). ופירוש סַקְּלוּ מֵאֶבֶן עשו מסלה גבוהה מאבנים גדולות. 

סרר  
כִּי כְּפָרָה סֹֽרֵרָה סָרַר יִשְׂרָאֵל (הושע ד, טז), סוֹרֵר וּמוֹרֶה (דברים כא, יח), אַֽךְ־סֽוֹרֲרִים שָׁכְנוּ צְחִיחָֽה (תהלים סח, ז), וְאַף סוֹרְרִים לִשְׁכֹּן יָהּ אֱלֹהִֽים (שם סח, יט), כֻּלָּם סָרֵי סֽוֹרְרִים (ירמיה ו, כח). יָסוּרוּ בִֽי (הושע ז, יד), משפט הרי"ש להדגש או יהיה יסורו מנחי העי"ן וענינם העוות וההשתנות מהמנהג. וכבר כתבנו דְּרָכַי סוֹרֵר (איכה ג, יא), כי כפרה סֹֽרֵרָה, סַר וְזָעֵף (מלכים א' כ, מג), כִּי דִבֶּר־סָרָה (דברים יג, ו), מנחי העי"ן [בשרש סוּר].

סרב  
כִּי סָֽרָבִים וְסַלּוֹנִים (יחזקאל ב, ו), ממאנים וממרים, ותרגום וַיְמָאֵן (בראשית לז, לה) וְסָרֵיב. ותרגום עַם מְרִי (ישעיה ל, ט) סַרְבָן. והלשון הזה ידוע בדברי רבותינו ז"ל באמרם (ברכות פרק חמשי משנה ג. דף לד, ע"א) ולא יהיה סרבן באותה שעה. וזולת זה הרבה מאד. 

סרה  
וְאֶל־יִתְעַל בְּסִרְיֹנֹו (ירמיה נא, ג), לִבְשׁוּ הַסִּרְיֹנֹֽת (ירמיה מו, ד), הם לבושי הברזל אזברג"ש [קוראצ"ה בלע"ז].

סרח  
לְגֶפֶן סֹרַחַת (יחזקאל יז, ו), תִּסְרַח עַל אֲחֹרֵי הַמִּשְׁכָּֽן (שמות כו, יב). והתאר יִהְיֶה סָרוּחַ עַל־צִדֵּי הַמִּשְׁכָּן (שם כו, יג), וּסְרֻחִים עַל־עַרְשׂוֹתָם (עמוס ו, ד), סְרוּחֵי טְבוּלִים (יחזקאל כג, טו), מִרְזַח סְרוּחִֽים (עמוס ז, ז). והשם וְסֶרַח הָֽעֹדֵף (שמות כו, יב), בסגול ענין הכל היתרון וההתפשטות. ופירוש וסרוחים על ערשותם הם שוקדים על ערשותם תמיד ומתפשטים עליהם מהתענג מהתעדן או פירושו בגדים וּסְרֻחִים עַל־עַרְשׂוֹתָם. ופירוש סְרוּחֵי טְבוּלִים כתבנו בשרש טָבַל. וענין אחר נִסְרְחָה חָכְמָתָֽם (ירמיה מט, ז), עי"ן הפעל בקמץ חטף, נפסדה נבאשה. ובלשון רבותינו ז"ל טיפה סרוחה (אבות פרק שלישי, משנה א).

סרן  
וּבְעֵינֵי הַסְּרָנִים לֹא־טוֹב אָֽתָּה (שמואל א' כט, ו), וְסַרְנֵי פְלִשְׁתִּים (שופטים טז, כג), ענינם שרים. ענין אחר וְסַרְנֵי נְחֹשֶׁת (מלכים א' ז, ל), הם הלוחות והוא הפוך דומה ללשון המשנה נסככין בנסרין (סוכה פרק ראשון צשנה ו. דף יד, ע"א). וכן אמר התרגום וְנִסְרִין דִנְחַשׁ.

סרס  
וְאַל־יֹאמַר הַסָּרִיס (ישעיה נו, ג), וַיִּשְׁמַע עֶֽבֶד־מֶלֶךְ הַכּוּשִׁי אִישׁ סָרִיס (ירמיה לח, ז), שִׁבְעַת הַסָּרִיסִים (אסתר א, י), וְסָרִיסֵי הַמֶּלֶךְ הִגִּיעוּ (שם ו, יד). משקל אחר אֶת־סְרִיסֵי פַרְעֹה (בראשית מ, ז), הם המסורסים ידוע הוא. לְפֽוֹטִיפַר סְרִיס פַּרְעֹה (שם לז, לו), היה סרים בצים ולא סריס הגיד לפיכך היתה לו אשה. ויש סריס מענינו שר וממונה וְהָיוּ סָֽרִיסִים בְּהֵיכַל מֶלֶךְ בָּבֶֽל (ישעיה לט, ז), וכן תרגם יונתן וִיהוֹן רַבְרְבִין. וכן תרגם אנקלוס פֽוֹטִיפַר סְרִיס פַּרְעֹה (בראשית לז, לו), עַל שְׁנֵי סָֽרִיסָיו (שם מ, ב), סְרִיסֵי פַרְעֹה (שם מ, ז), רַבְרְבִין. 

סרף  
וּנְשָׂאוֹ דּוֹדוֹ וּמְסָֽרְפוֹ (עמוס ו, י), הוא אחי אמו כי דוֹד הוא אחי אביו וּמְסָֽרְפוֹ אחי אמו. ויש מפרשים מענין שריפה, כלומר מי ששרפו להוציא עצמים מן הבית. ויונתן תרגם וְיִטְלִנֵיהּ קְרִיבֵיהּ מִיְקֵידָא. 

סתו  
כִּֽי־הִנֵּה הַסְּתָו [הַסְּתָיו] עָבָר (שיר השירים ב, יא), הוא זמן החורף. ותרגום וְקַיִץ וָחֹרֶף (בראשית ח, כב) וְקַיְטָא וְסִתְוָא. 

סתם  
סָתַם אֶת־מוֹצָא מֵימֵי גִיחוֹן (דברי הימים ב' לב, ל). שָׂתַם תְּפִלָּתִֽי (איכה ג, ח), בשֹי"ן. וְכָל־מַעְיְנֵי־מַיִם תִּסְתֹּמוּ (מלכים ב' ג, יט), לִסְתּוֹם אֶת־מֵימֵי הָֽעֲיָנוֹת (דברי הימים ב' לב, ג), כָּל־סָתוּם לֹא עֲמָמֽוּךָ (יחזקאל כח, ג), סְתֻמִים וַֽחֲתֻמִים (דניאל יב, ט). והנפעל הֵחֵלּוּ הַפְּרֻצִים לְהִסָּתֵם (נחמיה ד, א). והכבד [פִּעֵל] סִתְּמוּם פְּלִשְׁתִּים (בראשית כו, טו). ענין הסתימה ידוע. 

סתר  
נִסְתְּרָה דַרְכִּי מֵֽי"י (ישעיה ט, כז), וּמִפָּנֶיךָ אֶסָּתֵר (בראשית ד, יד), הַנִּשְׁאָרִים וְהַנִּסְתָּרִים מִפָּנֶֽיךָ (דברים ז, כ), הַנִּסְתָּרֹת לַֽי"י אֱלֹהֵינוּ (שם כט, כח), אִם־יִסָּתֵר אִישׁ בַּמִּסְתָּרִים (ירמיה כג, כד), וְאֵין נִסְתָּר מֵֽחַמָּתֽוֹ (תהלים יט, ז). ומענין זה וַיִּשָּֽׂתְרוּ לָהֶם עֲפֹלִֽים [טְחֹרִֽים] (שמואל א' ה, ט), ואף על פי שהוא בשֹי"ן הכל ענין אחד פירושו כי היו הטחורים מכוסים להם מבפנים. והכבד [הִפְעִיל] יַסְתִּרֵֽנִי בְּסֵתֶר אָהֳלוֹ (תהלים כז, ה), וְיַסְתֵּר פָּנִים וּמִי יְשׁוּרֶנּוּ (איוב לד, כט), אַסְתִּירָה פָנַי מֵהֶם (דברים לב, כ), וַיַּסְתִּרֵם י"י (ירמיה לו, כו), בְּאַשְׁפָּתוֹ הִסְתִּירָֽנִי (ישעיה מט, ב). לַסְתִּר עֵצָה (שם כט, טו), כמו לְהַסְתִּיר. וְחַטֹּֽאותֵיכֶם הִסְתִּירוּ פָנִים מִכֶּם מִשְּׁמֽוֹעַ (שם נט, ב), הוא  יוצא לשנים פעולים. והכבד הדגוש [פִּעֵל] סַתְּרִי נִדָּחִים (שם טז, ד), מֵֽאַֽהֲבָה מְסֻתָּֽרֶת (משלי כז, ה). ופירשנו הפסוק בשרש יָכַח. וההתפעל הֲלוֹא דָוִד מִסְתַּתֵּר עִמָּנוּ (שמואל א' כג, יט), וּבִינַת נְבֹנָיו תִּסְתַּתָּֽר (ישעיה כט, יד). והשם אַתָּה סֵתֶר לִי מִצַּר (תהלים לב, ז), הֱוִי־סֵתֶר לָמוֹ מִפְּנֵי שׁוֹדֵד (ישעיה טז, ד), בחמש נקודות. בְּסֵתֶר הַמַּדְרֵגָה (שיר השירים ב, יד), אֶעֶנְךָ בְּסֵתֶר רַעַם (תהלים פא, ח), ענין פירושו כענין וַיַּֽעַן־י"י אֶת־אִיּוֹב מִנ [מִן] ׀ הַסְּעָרָה (איוב לח, א), בְּסֵתֶר אָהֳלוֹ (תהלים כז, ה). ובה"א הנקבה יְהִי עֲלֵיכֶם סִתְרָֽה (דברים לב, לח). ובתוספת מ"ם יֶאֱרֹב בַּמִּסְתָּר (תהלים י, ט), בַּמִּסְתָּרִים יַֽהֲרֹג נָקִי (שם י, ח). ומשקל אחר וּכְמַסְתֵּר פָּנִים מִמֶּנּוּ (ישעיה נג, ג). ומשקל אחר וּלְמַחְסֶה וּלְמִסְתּוֹר (שם ד, ו). וְסֵתֶר מַיִם יִשְׁטֹֽפוּ (שם כח, יז). או יהיה סתר סמוך למים ויהיה פירושו מענין שנשתמשו בו רבותינו ז"ל הרבה באמרם (בבא קמא ל, ע"א. ו ,ע"ב) הסותר את כותלו ואחרים רבים בדבריהם בזה הענין.

ואשר הם בני ארבע אותיות

סכסך  
וְסִכְסַכְתִּי מִצְרַיִם בְּמִצְרַיִם (ישעיה יט, מ), וְאֶת־אֹֽיְבָיו יְסַכְסֵֽךְ (ישעיה ט, י), ענין בלבול.

סלסל  
כְּבוֹצֵר עַל־סַלְסִלּֽוֹת (ירמיה ו, ט)  פירשו החכם רבי יונה כמו זַּלְזַלִּים (ישעיה יח, ה). ועל דעתי כי המלה מעין סַל ומשרשו ונכפלה בו הפ"א והלמ"ד והם הסלים שאדם בוצר בהם.

סלעם  
וְאֶת־הַסָּלְעָם לְמִינֵהוּ (ויקרא יא, כב), הוא אחד ממיני הארבה, והוא רשון בדברי רבותינו ז"ל (חולין סה, ע"ב). ויש לו גבחת ואין לו זנב וראשו ארוך.

סמדר  
וְהַגְּפָנִים סְמָדַר (שיר השירים ב, יג), פִּתַּח הַסְּמָדַר (שם ז, יג), הסמדר הוא הענבים הדקים לאחר שפרחו מיד שנכרים הענבים אבל אינם גמורים עדיין וכשהם גמורים שהם כְּפוּל הלבן קודם בישולם יקראו בוסר ולאחר בישולם יקראו ענבים.

סנסן  
אֹֽחֲזָה בְּסַנְסִנָּיו (שיר השירים ז, ט), בסעיפיו.

סנפיר  
סְנַפִּיר וְקַשְׂקֶשֶׂת (ויקרא יא, ט), אמרו רבותינז ז"ל (חולין סו, ע"ב) אלו הן הקשקשין הקבועים בו סנפירים הפורח בהם.

ספרד  
אֲשֶׁר בִּסְפָרַד (עבדיה א, כ), היא אִסְפנייא.

סנור  
הִכּוּ בַּסַּנְוֵרִים (בראשית יט, יא), הוא חשכות העין.

סרעף  
וַתִּרְבֶּינָה סַרְעַפֹּתָיו (יחזקאל לא, ה), כמו סעיפותיו.

סרפד  
תְַחַת [וְתַחַת] הַסִּרְפָּד יַֽעֲלֶה הֲדַס (ישעיה נה, יג). הוא צמח מן הצמחים פחות וגרוע.

נשלמה אות הסמ"ך 

א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת
אות העי"ן 

עב    עבד    עבה    עבט    עבר    עבשׁ    עבת    עגב    עגה    עגל    עגם    עגר    עד    עדד    עדה    עדן    עדף    עדר    עדשׁ    עוג    עוד    עוה    עול    עון    עוף    עור    עושׁ    עות    עז    עזז    עזב    עזק    עזר    עט    עטה    עטן    עטף    עטר    עטשׁ    עיב    עיה    עיז    עיט    עים    עין    עיף    עיק    עיר    עישׁ    עכס    עכר    עלל    עלג    עלה    עלז    עלט    עלם    עלס    עלף    עלץ    עלק    עם    עמם    עמד    עמל    עמס    עמק    עמר    עמת    ענן    ענב    ענג    ענד    ענה    ענף    ענק    ענשׁ    עסס    עפא    עפל    עפר    עץ    עצב    עצד  עצה    עצל    עצם    עצר    עקב    עקד    עקה    עקל    עקר    עקשׁ    ערר    ערב    ערג    ערד    ערה    ערך     ערל    ערם    ערס    ערף    ערץ    ערק    ערשֹ    עשׁשׁ    עשֹב    עשֹה    עשׁן    עשׁק    עשֹק    עשׁר    עשֹר    עשׁת    עת    עתד    עתם    עתק    עתר    עבטיט    עטלף    עכבר    עכבישׁ    עכשׁוב    עקרב    ערער    ערפל    עשׁתר                                                                  
   


עב  
וְעָב עַל־פְּנֵיהֶֽם (מלכים א' ז, ו), וְעָב עֵץ אֶל־פְּנֵי הָֽאוּלָם מֵֽהַחֽוּץ (יחזקאל מא, כה), וְצַלְעוֹת הַבַּיִת וְהָֽעֻבִּֽים (שם מא, כו), מפני דגשות הבי"ת ידמה ששרשו עָבַב. או יהיו מנחי העי"ן ושרשו עוּב ויהיה משקל עֻבים כמו לֻלִּים כי ימירו הנח בדגש בהרבה מקומות. ואמרו רבותינו ז"ל (בבא קמא סז, ע"א) תניא צַלְעוֹת הַבַּיִת (יחזקאל שם) אלו המלטסין וְהָֽעֻבים אלו המרישות. ופירוש מלטסין החורים שמניח אדם בקיר להנחת הקורות, כמו שאמרו במקום אחר (בבא בתרא ו, ע"א) ואף על גב דמנח בהו המלטה אמר בעיני לכי מפייסנא לי דלא מיתרע אשיתאי, פירוש אף על פי שמניח בחורים סיד חומר וחול או עצים למקום הנחת ראשי הקורות אינה חזקה דיכול למימר להכי הנחתי הדבר ההוא במקום הקורות שאם יתפייס עמי ויפרע לי חלקו בכותל שלא יזדעזע הכותל בעת שיעשו בו החורים ויניחו בהם החומר או העץ להנחת ראשי הקורות. וכן ראה הנביא שהיו הצלעים והם העצים בקירות הבית סביב ויוצאים חוצה לקבל עליהם ראשי הקורות שלא יהיו אחוזים בקירות הבית. והעבים אלו המרישות פירש הקורות הגדולות יקראו פרישות. וכן אמרו (בבא קמא צה, ע"א) ועל מריש שבנאו בבירה.

עבד  
וְעָבַד הַלֵּוִי (במדבר יח, כג), עָֽבְדוּ אֶת־כְּדָרְלָעֹמֶר (בראשית יד, ד). וַֽעֲבָדוּם וְעִנּוּ אֹתָם (שם טו, יג), וַֽעֲבַדְתַּנִי חִנָּם (שם כט, טו), לֹא־תַֽעֲבֹד בּוֹ עֲבֹדַת עָֽבֶד (ויקרא כה, לט), וְעָבְדוּ בוֹ גּוֹיִם רַבִּים (ירמיה כז, ז), אִם־יִשְׁמְעוּ וְֽיַֽעֲבֹדוּ (איוב לו, יא), לְמִי אֲנִי אֶֽעֱבֹד (שמואל ב' טז, יט) פֶּן תַּעַבְדוּ לָֽעִבְרִים (שם א' ד, ט), בַּֽעֲבֹדָה אֲשֶׁר תַּֽעֲבֹד עִמָּדִי (בראשית כט, כז), הֲלֹא בְרָחֵל עָבַדְתִּי עִמָּךְ (שם כט, כה). והתאר עֶבֶד אֲדֹנִי זֶה (דניאל י, יז), בשש נקודות. עֶבֶד עֲבָדִים יִהְיֶה לְאֶחָֽיו (בראשית ט, כה). וְנִֽהְיֶה אֲנַחְנוּ וְאַדְמָתֵנוּ עֲבָדִים לְפַרְעֹה (שם מז, יט), פירוש כי האדמה כעבד לבעליה. והשם עֲבֹדַת עֲבֹדָה (במדבר ד, מז), פירוש השיר שהוא עבודת הקרבן. ומשקל אחר וּבְעַבְדֻתֵנוּ לֹא עֲזָבָנוּ אֱלֹהֵינוּ (עזרא ט, ט). ובענין עבודת האדמה וְעָבַדְתָּ לּוֹ אֶת־הָֽאֲדָמָה (שמואל ב' ט, י), עֹבֵד אֲדָמָֽה (בראשית ד, ב). הלשון הזה פעל הקל בו על העובד ועל הנעבד, אלא שיש הבדל ביניהם כי הנעבד קשור עם בי"ת כמו לֹא־תַֽעֲבֹד בּוֹ (ויקרא כה, לט), אם כן תאמר על העבד עובד אותו ותאמר על האדון עובד בו. ודעת אנקלוס בוַֽעֲבָדוּם וְעִנּוּ אֹתָם שהוא כמו ועבדו בם לפיכך תרגם וְיִפְלְחוּן בְּהוֹן. ויש לפרשו כמשמעו, ויהיה ועבדום על ישראל ויהיה וענו אותם על מצרים. והנפעל אֲשֶׁר לֹא־יֵֽעָבֵד בּוֹ וְלֹא יִזָּרֵעַ (דברים כא, ד). מֶלֶךְ לְשָׂדֶה נֶעֱבָֽד (קהלת ה, ח), מהתמדת עבודת האדם בו יקרא נעבד ואם הוא עובד. וכן וְנֶעֱבַדְתֶּם וְנִזְרַעְתֶּֽם (יחזקאל לו, ט), או פירוש למ"ד לְשָֹדֶה בעבור ופירושו אפילו המלך איננו נעבד אלא בעבור השדה שממנו יצא לו מה שיתן ויאכיל לחיילותיו וזה הפירוש הוא הנכון. והפעל הכבד [הִפְעִיל] וְהַֽעֲבַדְתִּיךָ אֶת־אֹיְבֶיךָ (ירמיה יז, ד), וַיַּֽעֲבִדוּ מִצְרַיִם אֶת־בְּנֵי יִשְׂרָאֵל (שמות א, יג). לֹא הֶעֱבַדְתִּיךָ בְּמִנְחָה (ישעיה מג, כג), לא הכרחתיך לעבור לפני במנחה. ושלא נזכר פעלו מן הדגוש [פֻּעַל]  וּמִן־הָֽעֲבֹדָה הַקָּשָׁה אֲשֶׁר עֻבַּד־בָּֽךְ (שם יד, ג), אֲשֶׁר לֹֽא־עֻבַּד בָּהּ (דברים כא, ג). ענין הכל השמוש לבני אדם ועבודת אלהות ועבודת האדמה. ולרוב צורך אדם אל האדמה ושצריך שיהיה מתעסק תמיד בה הוא אליה כעבד לפני אדניו. ונקראו תוצאות האדמה על שם עבודה שעובדין אותה עבודה וַֽעֲבֻדָּה רַבָּה מְאֹד (איוב א, ג). לָכֵן יַכִּיר מַעְבָּֽדֵיהֶם (שם לד, כה), פירושו מעשיהם כתרגום מעשֹה עוּבְדָא. וכן בלא מ"ם הנוספת וַֽעֲבָדֵיהֶם בְּיַד הָאֱלֹהִים (קהלת ט, א), מעשיהם. וכן וְעָֽבְדוּ זֶבַח וּמִנְחָה (ישעיה יט, כא). וכן וּבֹשׁוּ עֹֽבְדֵי פִשְׁתִּים שְׂרִיקוֹת (שם יט, ט). וכן וְלַֽעֲבֹד עֲבֹדָתוֹ נָכְרִיָּה עֲבֹדָתֽוֹ (שם כח, כא). וכן וַֽעֲבֹדַת הַצְּדָקָה (שם לב, יז). 

עבה  
עָבִיתָ כָּשִׂיתָ (דברים לב, טו), קָטָנִּי עָבָה (מלכים א' יב, י), לשון עובי ידוע בדברי רבותינו ז"ל (שבת טו, ע"ב). בְּמַֽעֲבֵה הָֽאֲדָמָה (שם ז, מו), פירוש בעובי האדמה יצקם, כלומר מרוב כלי הנחשת ומגודל הכלים לא יספיקו לו כורים ולא יתכן התכתם בכורים ויצקם בעובי האדמה, כלומר שחפרו באדמה כעין כורים. והחכם רבי יונה פירש שעשה הכורים מן המשובח שבחומר ומן העב שבו. וזהו דעת המתרגם שתרגם גַרְגַשְׁתָּא, והוא עפר אדום וירוק, קורין לו בלע"ז ארזיל"א יעשו ממנו הכורים להתיך בהם המתכות. ויתכן לפרש מזה הענין ומזה השרש בְּעַב הֶֽעָנָן (שמות יט, ט), שהוא פתוח בפלס צַו מן צָוָה, קַו מן קָוָה, ואלו היה מנחי העי"ן היה קמץ ולא נשתנה אפילו בסמיכות, כמו כְּעָב טַל (ישעיה יח, ד), כְּעָב מַלְקֽוֹשׁ (משלי טז, טו) שהם קמוצים בסמיכות ופירשו בעובי הענן. וכן בַּֽעֲבִי גַּבֵּי מָֽגִנָּֽיו (איוב טו, כו), בַּֽעֲבִי הָֽאֲדָמָה (דברי הימים ב' ד, יז), שם בשקל צְבִי, שְׁבִי. והחכם רבי יונה לא זכר אלו השנים, ובעבי גבי מגיניו אין ספק כי היה לו לזוכרו הנה. ואולי הוא שגגת הכותב. ויש מפרשים מזה בָּאוּ בֶּעָבִים (ירמיה ד, כט), כלומר ביערים העבים והמסוככים להסתר שם.

עבט  
לַֽעֲבֹט עֲבֹטֽוֹ (דברים כד, י), יוֹצִיא אֵלֶיךָ אֶת־הָֽעֲבוֹט (שם כד, יא), הוא המשכון דבר שהוא תפוש ומעוכב ביד האדם, וזהו לַֽעֲבֹט עֲבֹטֽוֹ לתפוש משכונו. ומזה נגזר וְלֹא יְעַבְּטוּן אֹֽרְחוֹתָֽם (יואל ב, ז), כלומר לא יעכבו באורחותם, כי במהרה ירוצון כאשר אמר כְּגִבּוֹרִים יְרֻצוּן (שם). וכן אמר התרגום וְלָא מְעַכְּבִין אוֹרְחָתְהוֹן. ויש מפרשים ולא ישאילו אורחותם זה לזה מן וְהַֽעֲבֵט תַּֽעֲבִיטֶנּוּ (דברים טו, ח), לפי שאמר וְאִישׁ בִּדְרָכָיו יֵֽלֵכוּן (יואל ב, ז). ויש מפרשים כמו לא יעותו וכן בלשון ערבי. וְהַֽעֲבֵט תַּֽעֲבִיטֶנּוּ (שם), הלוה תלונו דֵּי מַחְסֹרוֹ, לפי שההלואה על המשכון נקראת העבט. וכן אמר התרגום אוֹזָפָא תּוֹזְפִנֵּהּ. וכן וְהַֽעֲבַטְתָּ גּוֹיִם רַבִּים (שם טו, ו), והלוית. וְאַתָּה לֹא תַֽעֲבֹט (שם), לא תלוה. ואפשר להיות מזה עַבְטִיט בפלס סַגְרִיר רצה לומר רבוי ממון. וכבר כתבנו בשרש טִיט כי היא מלה מורכבת. 

עבר  
וְהוּא עָבַר לִפְנֵיהֶם (בראשית לג, ג), וְעָֽבַרְתִּי בְאֶֽרֶץ־מִצְרַיִם (שמות יב, יב). וְיַֽעֲבֹר עָלַי מָֽה (איוב יג, יג), פירוש מה שיעבור. וּמֵֽאֱלֹהַי מִשְׁפָּטִי יַֽעֲבֽוֹר (ישעיה מ, כז). לְעָבְרְךָ בִּבְרִית (דברים כט, יא), לפי שדרך הברית הוא לעבור בין בתרי הבהמה או העוף השחוט כי לכך יבתרו אותו ויעברו בעלי הברית בין הבתרים. וכן אמר בברית אברהם אבינו עם הקדוש ברוך הוא אֲשֶׁר עָבַר בֵּין הַגְּזָרִים הָאֵֽלֶּה (בראשית טו, יז). וכן וַיַּֽעַבְרוּ בֵּין בְּתָרָֽיו (ירמיה לד, יח), לפיכך אמר לְעָבְרְךָ בִּבְרִית. ואין כך לַֽעֲבֹר בְּרִיתֽוֹ (דברים יז, ב), כי רוצה לומר שיטוש ויעזוב הברית ויעבור עליו כאילו אמר מעל בריתו. וכן וְגַם עָֽבְרוּ אֶת־בְּרִיתִי (יהושע ז, יא), פירוש מעל בריתי. וָֽאֶתֵּן לָהֶם יַֽעַבְרֽוּם (ירמיה ח, יג), ואתן להם המצות והם יעבירום מעליהם ויניחום.  וּמַיִם לֹא יַֽעַבְרוּ־פִיו (משלי ח, כט), לא יעברו על מאמרו אלא כמו שצוה כן יעשו. זַמֹּתִי בַּל־יַֽעֲבָר־פִּֽי (תהלים יז, ג), מחשבי לא יעבר פי אלא כפי כן מחשבי כי אינני אחד בפה ואחד בלב. וַתֹּאמְרִי לֹא אֶעֱבוֹד [אֶעֱבוֹר] (ירמיה ב, כ), פירוש לא אעבור בבריתך. והפעל הכבד [הִפְעִיל] הֶֽעֱבִיר אֹתוֹ לֶֽעָרִים (בראשית מז, כא). ובא לָמָה הֵֽעֲבַרְתָּ הַֽעֲבִיר (יהושע ז, ז) שלא כמנהג כי הה"א נקודה בצרי והעי"ן בשוא ופתח. וכבר זכרנוהו בחלק הדקדוק. וַיִּקָּחֵם וַֽיַּֽעֲבִרֵם (בראשית לב, כד), וְהַֽעֲבַרְתָּ שׁופר תרועה (ויקרא כה, ט), מַֽעֲבִרִים עַם־י"י (שמואל א' ב, כד), פירוש מעבירים אותם מלבוא לבית המקדש לזבוח. ויש מפרשים כמו וַיַּֽעֲבִירוּ קוֹל (שמות לו, ו), כלומר אני שומע כי עם מעבירים קול עליכם שאתם חוטאים ומרננים עליכם. וְהַֽעֲבַרְתִּי אֶת־אֹיְבֶיךָ בְּאֶרֶץ לֹא יָדָעְתָּ (ירמיה טו, יד), פירוש אעביר אותך אל אויביך. וְהֽוּא־יָֽרָה הַֽחֵצִי לְהַֽעֲבִרֽוֹ (שמואל א' כ, לו), להעביר הנער או מקום המטרה. וְהֶֽעֱבִיר אֶת־בְּנוֹ בָּאֵשׁ (מלכים ב' כא, ו), וְהֶעֱבִיר אוֹתָם בַּמַּלְכֵּן [בַּמַּלְבֵּן] (שמואל ב' יב, לא), פירוש העבירם ושרפם במלבן והוא מקום שריפת הלבנים. והשם וְעָֽבְרָה הָֽעֲבָרָה לַֽעֲבִיר אֶת־בֵּית הַמֶּלֶךְ (שם יט, יט). ויש מפרשים הָֽעֲבָרָה תאר לספינה הקטנה המעברת שעוברין בה את רחב הנהר. ומשקל אחר מַֽעֲבַר יַבֹּֽק (בראשית לב, כג), ובה"א הנקבה עָֽבְרוּ מַעְבָּרָה (ישעיה י, כט). והקבוץ עַל הַֽמַּעְבְּרוֹת (יהושע ב, ז), בשוא. וְהַמַּעְבָּרֹות נִתְפָּשׂוּ (ירמיה נא, לב), בקמץ. ועל דרך ההשאלה עֹבֵר לַסֹּחֵֽר (בראשית כג, טז), לפי שהכסף פעמים לוקח אותו הסוחר ופעמים נותן אותו כאילו הוא עובר ושב תמיד ליד הסוחר. וּכְגֶבֶר עֲבָרוֹ יָיִן (ירמיה כג, ט), פירוש עבר עליו היין והשכירהו. או עבר אותו כלומר שהיה יותר חזק ממנו כמו וַיַּֽעֲבֹר אֶת־הַכּוּשִֽׁי (שמואל ב' יח, כג), כלומר רץ יותר ממנו ועברו. וכן עָֽבְרוּ דִבְרֵי־רָע (ירמיה ה, כח), יותר עשו רעות ממה שעשו רעים אחרים. עִבְרִי אָנֹכִי (יונה א, ט),ממשפחת עבר. מֵעֵבֶר הַנָּהָר (שמואל ב' י, טז), בחמש נקדות, מצד הנהר. אִישׁ אֶל־עֵבֶר פָּנָיו (יחזקאל א, ט), אל צד פניו כלומר הצר שכנגד פניו. אִישׁ לְעֶבְרוֹ תָּעוּ (ישעיה מז, טו). מִכָּל־עֲבָרָיו (מלכים א' ה, ד), מכל צדדיו. אַתֶּם תִּֽהְיוּ לְעֵבֶר אֶחָד (שמואל א' יד, מ), לצד אחד. וְהֵאִיר עַל־עֵבֶר פָּנֶֽיהָ (שמות כה, לז), פירוש שיהיו פי ששת הנרות שבראשי הקנים היוצאים מצדדיה מסובבין כלפי האמצעי שיהיה אור הנרות על צד פני הקנה האמצעי שהוא גוף המנורה. וענין אחר וַיְעַבֵּר בְּרַתּיּקוֹת [בְּרַתּוּקוֹת] זָהָב (מלכים א' ו, כא), ויבריח. תרגום מַבְרִחַ מִן־הַקָּצֶה אֶל־הַקָּצֶֽה (שמות כו, כח) מַעְבַּר מִן סְיָפֵי לִסְיָפֵי. וענין אחר [הִתְפָּעֵל] עֹבֵר מִתְעַבֵּר עַל־רִיב לֹּֽא־לֽוֹ (משלי כו, יז), וּכְסִיל מִתְעַבֵּר וּבוֹטֵֽחַ (שם יד, טז), מִתְעַבְּרוֹ חוֹטֵא נַפְשֽׁוֹ (שם כ, ב), רוצה לומר מתעבר בו. וּבְנַֽחֲלָתוֹ הִתְעַבָּֽר (תהלים עח, סב), הִתְעַבַּרְתָּ עִם־מְשִׁיחֶֽךָ (שם פט, לט), וַיִּתְעַבֵּר י"י בִּי (דברים ג, כו). והשם עֶבְרָה וָזַעַם וְצָרָה (תהלים עח, מט), אֶת־דּוֹר עֶבְרָתֽוֹ (ירמיה ז, כט), לְיוֹם עֲבָרוֹת יוּבָֽלוּ (איוב כא, ל), הִנָּשֵׂא בְּעַבְרוֹת צוֹרְרָי (תהלים ז, ז), בפתח העי"ן. הָפֵץ עֶבְרוֹת אַפֶּךָ (איוב מ, יא), בסגול לבן נפתלי ולבן אשר בפתח עַבְרוֹת, ענינם הקצף והחרון. וַיֹּאכְלוּ מֵֽעֲבוּר הָאָרֶץ (יהושע ה, יא), מדגן הארץ. תרגום דָּגָן (בראשית כז, כח) עִיבוּר. ויתכן לומר כי אשר הוא משנה שעברה יקרא עבור ואשר הוא משנה הבאה יקרא תבואה. וכתב אדוני אבי ז"ל בחיבור הלקט מענין זה וְשֵׁבֶט עֶבְרָתוֹ יִכְלֶֽה (משלי כב, ח). אמר בראש הפסוק זורע עולה יקצר און, ושבט הוא השבט שחובטין בו את התבואה אמר כי יכלה השבט קודם שיוציא מקצירו תבואה. וְאוּלָם בַּֽעֲבוּר זֹאת (שמות ט, טז), בגלל כך וכך. בַּֽעֲבוּר דָּוִד (תהלים קלב, י), בגללו. בַּֽעֲבוּר טָֽמְאָה תְּחַבֵּל (מיכה ב, י), בעבור שטמאה חחבל, בַּֽעֲבוּר יִשְׁמְרוּ חֻקָּיו (תהלים קה, מה), בעבור שישמרו. וְאֶבְיוֹן בַּֽעֲבוּר נַֽעֲלָֽיִם (עמוס ב, ו), מכרו האביון בגלל נעלים שיקחו עליו. ואיננו נכון להשתמש בו מבלי הבי"ת כמו שעושין מקצת הפייטים. בַּֽעֲבוּר הַיֶּלֶד חַי צַמְתָּ וַתֵּבְךְּ (שמואל ב' יב, כא), ענינו בעוד שהילד חי. או פירושו בעבור הילד כשהיה חי צמת ותבך. ונוספת בו למ"ד שפירושה גם כן בעבור כִּי לְבַֽעֲבוּר נַסּוֹת אֶתְכֶם (שמות כ, יז). והכפל לתוספת ביאור כמו בי"ת בְּתוֹךְ ובי"ת בְּבֵין חָצִיר . [פִּעֵל] שׁוֹרוֹ עִבַּר (איוב כא, י), זה הלשון ידוע בדברי רבותינו ז"ל (בבא קמא פרק תשיעי משנה א. דף צג, ע"ב) פרה מעוברת וכיוצא בזה שנשתמשו בזה הלשון הרבה. וענין שׁוֹרוֹ עִבַּר פירשנו בשרש גָּעַל. וכתב אדוני אבי ז"ל בענין זה וְעֶבְרָתוֹ לֹא־כֵן בַּדָּֽיו (ישעיה טז, ו). פירוש בדיו בניו. ואמר לא כן כי בניו אינכם בנים כי ממזרים הם, ואילו היה מסתכל בהריון שהיה מלוט אביהם לא היה מתגאה. 

עבשׁ  
עָֽבְשׁוּ פְרֻדוֹת (יואל א, יז), כמו עִפְּשׁוּ בפלס אחר, פירוש התעפשו גרגרי הזרע תַּחַת מֶגְרְפֹתֵיהֶם. וענין העפוש ידוע בדברי רבותינו ז"ל (פסחים מה, ע"ב) הפת שעפשה.

עבת  
וַֽעֲנַף עֵץ־עָבֹת (ויקרא כג, מ), תאר על משקל עָקֹב הַלֵּב (ירמיה יז, ט), וַֽעֲלֵי עֵץ עָבֹת (נחמיה ח, טו). אֵלָה עֲבֻתָּה (יחזקאל ו, יג), בפלס עֲקֻבָּה מִדָּֽם (הושע ו, ח) מן עָקֹב הַלֵּב. אֲיֻמָּה מן אָיֹם וְנוֹרָא (חבקוק א, ז). והקבוץ וַיִּתֵּן צַמַּרְתּוֹ אֶל־בֵּין עֲבוֹתִים (יחזקאל לא, י), ענינם ענין מַעֲשֵׂה עֲבֹת (שמות כח, יד) שתרגומו עוֹבַד גְּדִילוּ מה שנעשה מן החבל הוא הנקרא גדיל. וכן העלין כשהם רבים בקן אחד יקראו עבות כמו שפירשו רבותינו ז"ל (סוכה לב, ע"ב) כי זה יקרא עבות כשההדם תלתא טרפי בקינא חדא או יותר. והענף הוא לעלין כמו החוטין הנתלין אחר מעשה הגדיל בחבל. וכן דימוהו רבותינו ז"ל (מנחות לט, ע"א) על ענין צצית, שליש גדיל ושני שלישי ענף, דימו החוטים הנתלים לענף והגדיל הוא העבות כמו שאמר גְּדִלִים מַֽעֲשֵׂה שַׁרְשְׁרוֹת (מלכים א' ז, יז), לפיכך אמר גְּדִלִים תַּֽעֲשֶׂה־לָּךְ (דברים כב, יב), וְכַֽעֲבוֹת הָֽעֲגָלָה (ישעיה ה, יח), ובחבל העגלה. והקבוץ בלשון זכרים עֲבֹתִים חֲדָשִׁים (שופטים טו, יג). ולשון נקבות שְׁתֵּי הָֽעֲבֹתֹת הַזָּהָב (שמות לט, יז), בַּֽעֲבֹתוֹת אַֽהֲבָה (הושע יא, ד). והפעל הדגוש מזה [פִּעֵל] וְהַגָּדוֹל דֹּבֵר הַוַּת נַפְשׁוֹ הוּא וַיְעַבְּתֽוּהָ (מיכה ז, ג), כלומר בין שלשתם השר והשופט והגדול עשו ההות והשקר כמו עבות כלומר יחזקוה עד שיוציאו הגזלה לעצמם. ואדוני אבי ז"ל פירש כי לשון עבות חבל משלשה מיתרים או רצועות טריצ"א בלע"ז לפיכך אמר וַיְעַבְּתֽוּהָ פירוש וישלשוה כי הם שלש בפסוק השר והשופט והגדול. ולפיכך אמרו רבותינו ז"ל (סוכה לב, ע"ב) עבות ההדס שלשה עלים בקן אחד, כי עבות לשון שלש הוא.

עגב  
וּבְכֹל אֲשֶׁר־עָֽגְבָה (יחזקאל כג, ז), מָֽאֲסוּ־בָךְ עֹֽגְבִים (ירמיה ד, ל). וַתַּשְׁחֵת עַגְבָתָהּ (יחזקאל כג, יא). כִּֽי־עֲגָבִים בְּפִיהֶם הֵמָּה עֹשִׂים (שם לג, לא), כְּשִׁיר עֲגָבִים (שם לג, לב). וַתַּעְגַּב עַל־מְאַֽהֲבֶיהָ (שם כג, ה), ענין אהבה ודברי חשק. בְּמִנִּים וְעוּגָֽב (תהלים קנ, ד), וְעֻגָבִי לְקוֹל בֹּכִֽים (איוב ל, לא). ויונתן תרגם מזה כְּשִׁיר עֲגָבִים כִּזְמַר אֲבּוּבִין והוא כלי מכלי הנגון. ופירוש כִּֽי־עֲגָבִים בְּפִיהֶם הֵמָּה עֹשִׂים מדמים בפיהם ובדבריהם כי דברי חשק להם דבריך ולא כן לבם. ויונתן תרגם לשון לעג ותעתוע, שתרגם אֲרֵי תּוּלְעָבָא בְּפוּמְהוֹן אִינוּן עָבְדִין.

עגה  
הֲלָהֵן תֵּֽעָגֵנָה (רות א, יג), בפלס אֲשֶׁר לֹא תֵֽעָשֶׂינָה (ויקרא ד, ב), וענינו תתאחרנה ותתעכבנה. והנכון והישר בעיני בזאת המלה ששרשה עָגֵן, כמו שנשתמשו רבותינו ז"ל הרבה בזה השרש, כמו שאמרו (גיטין ג, ע"א) עגונה לאשה היושבת בלא בעל. ועוד אמרו (בבא קמא פ, ע"א) ובלבד שלא ישהא העגונה שבהן שלשים יום, כלומר שלא ישהא אותה הבהמה שלקח באחרונה שלשים יום. וכן אמרו (בבא בתרא פרק חמישי משנה א. דף עג, ע"א) מכר את הנס ואת העיגון. ותני רבי חייא (שם) אלו עיגונין שלה וכן הוא אומר הֲלָהֵן תֵּֽעָגֵנָה. והן הקרדומים הגדולים שקושרים אותם בהבלים ומשליכים אותם בים להעמיד הספינה והוא שקורין בלע"ז אנקור"ש תרגום [יונתן] וְסֻגְּרוּ עַל־מַסְגֵּר (ישעיה כד, כב) וִיעַנְגוּנוּן לְבֵית עַגְנָא, לַֽאֲשֶׁר בַּחֹשֶׁךְ הִגָּלוּ (ישעיה מט, ט) לִדְעַגִינִין, וּבְבָתֵּי כְלָאִים הָחְבָּאוּ (ישעיה מב, כב) וּבְבָתֵּי יְסוּרִין עֲגִינִין. וחסרה נו"ן השרש לפי שאם היתה נו"ן השרש נכפלת עם נו"ן הרבות והיינו אומרים תעגננה היה כבר על הלשון, ולחסרון נו"ן השרש היתה גון הרבות ראויה להדגש ובא הנח תמורת הדגש כמו שבא גם כן במקומות רבים ולפיכך הגימ"ל נקודה בצרי כמו שהיה אם היה שלם תעגנגה, ואילו היה שרש עָגָה היתה נקודה סגול כמו שֹי"ן תֵּֽעָשֶֹינָה והדומים לו.

עגל  
עָגֹל סָבִיב (מלכים א' ז, לה), תאר בפלס אָדוֹם, עָקוֹב. מְרֻבָּעוֹת לֹֽא־עֲגֻלּֽוֹת (שם ז, לא). והשם וְשָׁאוּל שֹׁכֵב בַּמַּֽעְגָּל (שמואל א' כו, ה), והוא מקום המחנה. ובתוספת ה"א וַיָּבֹא הַמַּעְגָּלָה (שם יז, כ). ונקרא כן לפי שבמחנה יחנו בסבוב ובמעגל. יָשָׁר מַעְגַּל צַדִּיק תְּפַלֵּֽס (ישעיה כו, ז), פַּלֵס מַעְגַּלּ רַגְלֶךָ (משלי ד, כו), פָּרְשׂוּ רֶשֶׁת לְיַד מַעְגָּל (תהלים קמ, ו). והקבוץ בְמַעְגְּלֵי־צֶדֶק (שם כג, ג), ובלשון נקבות וּנְלוֹזִים בְּמַעְגְּלוֹתָֽם (משלי ב, טו). ענין אלו הדרך והמסילה. טַבַּעַת עָגִיל וְכוּמָז (במדבר לא, נ), חלי האזנים, וכן נאמר וַֽעֲגִילִים עַל־אָזְנָיִךְ (יחזקאל טז, יב). עֵגֶל בֶּן־בָּקָר (ויקרא ט, ב), בחמש נקדות. עֶגְלָה מְשֻׁלֶּשֶׁת (בראשית טו, ט), פירוש שלש עגלות. ואין לומר בת שלש שנים, כי בת שלש שנים תקרא פרה. עֲגָלִים יִשָּׁקֽוּן (הושע יג, ב), לְעֶגְלוֹת בֵּית אָוֶן (שם י, ה), כולם ענינם ידוע. עֲגָלָה חֲדָשָׁה (שמואל א' ו, ז), וַיִּתֵּן לָהֶם יוֹסֵף עֲגָלוֹת עַל־פִּי פַרְעֹה (בראשית מה, כא), שֵׁשׁ־עֶגְלֹת צָב (במדבר ז, ג), ואופן עֲגָלָה (ישעיה כה, כו), ענינם ידוע. נקראת העגלה כן לפי שהיא עגולה.

עגם  
עָֽגְמָה נַפְשִׁי לָֽאֶבְיֽוֹן (איוב ל, כה), פירושו דאבה. וכן בדברי רבותינו ז"ל (מגילה פרק רביעי משנה ד. דף כה, ע"א) לא יתלוש מפני עגמת נפש.

עגר  
כְּסוּס עָגוּר כֵּן אֲצַפְצֵף (ישעיה לח, יד), וְתֹר וְסִוס [וְסִיס] וְעָגוּר (ירמיה ח, ז), אמר בו התרגום וּסְנוּנִיתָא. היא סנונית הנזכרת בדברי רבותינו ז"ל (שבת עז, ע"ב) אימת סנונית על הנשר. ופירש רבנו האיי ז"ל כטא"ף בערבי והוא שקורין לו בלע"ז ארונדונ"א. ויש מפרשים עגור הוא עוף שמצפצף כלשון של בני ארם כשמלמדין אותו גייט [נאצ"ה בלע"ז].

עד  
עַד־שָׁבוּ הָרֹדְפִים (יהושע ב, כב), עַד־יָבוֹא (הושע י, יב), עַד אֲשֶׁר אִם־הֲבִֽיאֹנֻם (במדבר לב, יז), המלה הזאת כשתבא על פעל עבר או עתיד תבא בדרך קצרה בחסרון אשר, כי אין קשר המלה כי אם עם השם או המלה עַד־שָׁבוּ (יהושע ב, כב), רוצה לומר עד אשר שבו, עַד־יָבוֹא (הושע י, יב), עד אשׁר יבוא, עַד־יְצַמַּח (שמואל ב' י, ה), עד אשׁר יצמח. וְעַד־קַשְׁתּוֹ וְעַד־חֲגֹרֽוֹ (שם א' יח, ד), וַנַּשִּׁים עַד־נֹפַח (במדבר כא, ל), תִּגַּע עָדֶיךָ וַתִּבָּהֵֽל (איוב ד, ה), עָדֶיךָ תֵאתֶה (מיכה ד, ח), עַד שֶׁיָּפוּחַ הַיּוֹם (שיר השירים ב, יז), עַד־בֹּאִי אֵלֶיךָ מִצְרַיְמָה (בראשית מח, ה), עַד־הַגְּבוּל שִׁלְּחוּךָ (עבדיה ז), הֵן עַד־יָרֵחַ (איוב כה, ה), צְעָקָה גְּדֹלָה וּמָרָה עַד־מְאֹד (בראשית כז, לד), עַד־מְהֵרָה יָרוּץ דְּבָרֽוֹ (תהלים קמז, טו), וְהוּא שִׁכֹּר עַד־מְאֹד (שמואל א' כה, לו), יָפָה עַד־מְאֹד (מלכים א' א, ד), וַיָּחִילוּ עַד־בֹּוֹשׁ (שופטים ג, כה), עַד לֹא־שַׂמְתְּ אֵלֶּה (ישעיה מז, ז), עַד לַשָּׁמַיִם הִגִּֽיעַ (דברי הימים ב' כח, ט), בָּֽא־הַמַּלְאָךְ עַד־הֵם וְלֹֽא־שָֽׁב (מלכים ב' ט, יח), בָּא עַד־אֲלֵיהֶם וְלֹֽא־שָׁב (שם ב' ט, כ). והורכבה המלה זו עם הֵן והִנֵּה ונפקדה הה"א ונשארה הנו"ן אֲשֶׁר־עֲדֶן לֹא הָיָה (קהלת ד, ג), אֲשֶׁר הֵמָּה חַיִּים עֲדֶֽנָה (שם ד, ב), הדל"ת בסגול והראוי עד הן, עד הנה. ויבא בתוספת יו"ד וְאַֽחֲרִיתוֹ עֲדֵי אֹבֵֽד (במדבר כד, כ). כלם בענין הזה ידוע. וכן לפי דעתי אִם־יְכֻפַּר הֶעָוֹן הַזֶּה לָכֶם עַד־תְּמֻתוּן (ישעיה כב, יד), כלומר כי המות תהיה לכם כפרה או הדין אחר המיתה. וכן אמרו רבותינו ז"ל (יומא פו, ע"א) כל שיש בידו חילול השם אין כח בתשובה לתלות ולא ביום הכיפורים לכפר ולא ביסורים למרק אלא כולן תולין ומיתה ממרקת שנאמר אם יכפר העון הזה עַד תְּמֻתוּן. עַד־הַגְּבוּל שִׁלְּחוּךָ (עבדיה ז), פירוש עד הגבול שהיו שם האויבים כאילו מסרו אותך בידם ואתה היית בוטח בהם. ורבי יונה פירשו כמו מִן כלומר שלחוך מגבולך וממחוזך. ויש בענין עוֹד הֲלוֹא־זֶה דְבָרִי עַד־הֱיוֹתִי עַל־אַדְמָתִי (יונה ד, ב), כמו בעוד היותי על אדמתי. וכן עַד הִתְמַהְמְהָם (שופטים ג, כו), עַד זֶה מְדַבֵּר (איוב א, יח), בעוד זה מדבר. ויש בענין על אֲשֶׁר עַד־מֵֽידְבָֽא (במדבר כא, ל). ובתוספת בי"ת וּבְעַד הַשֶּׁלַח יִפֹּלוּ לֹא יִבְצָֽעוּ (יואל ב, ח), וַיִּסְגֹּר י"י בַּֽעֲדֽוֹ (בראשית ז, טז), עליו. בַּֽעֲדָהּ וּבְעַד בָּנֶיהָ (מלכים ב' ד, ה). יִגְמֹר בַּֽעֲדִי (תהלים קלח, ח), יגמור חסרו עלי. כִּי בְעַד־אִשָּׁה זוֹנָה (משלי ו, כו), הַעְתִּירוּ בַּֽעֲדִֽי (שמות ח, כד), וְכִפֶּר בַּֽעֲדוֹ (ויקרא טז, ו), לֹֽא־תַגִּישׁ וְתַקְדִּים בַּֽעֲדֵינוּ הָֽרָעָֽה (עמוס ט, י). אין היו"ד לרבוי כי אין רבוי בזאת המלה. אבל היא נוספת כיו"ד עֲדֵי אֹבֵֽד (במדבר כד, כב), י"י הַטּוֹב יְכַפֵּר בְּעַֽד (דברי הימים ב' ל, יח), הוא דבק עם הפסוק הבא אחריו וכל לבבו הכין לדרוש האלהים. והחכם רבי אברהם בן עזרא פירש כי איננו דבוק וכל לבבו הכין הוא אומר על חזקיהו, ופירוש יְכַפֵּר בְּעַֽד בעד אלה שאכלו הפסח בטומאה. ולא יתכן לומר המלות האלה בענין הזה מבלי הבי"ת. ויש בענין מִן כמו בְּעַד הַֽחַלּוֹנִים יָבֹאוּ כַּגַּנָּֽב (יואל ב, ט), וַיִּפֹּל אֲחַזְיָה בְּעַד הַשְֹּׂבָכָה (מלכים ב' א, ב), וַיַּשְׁקֵף אֲבִימֶלֶךְ מֶלֶךְ פְּלִשְׁתִּים בְּעַד הַֽחַלּוֹן (בראשית כו, ח). ונכנסה עליו המ"ם מִבַּעַד לְצַמָּתֵךְ (שיר השירים ד, ג), ויש מפרשים אותו מבפנים. ויש כמו למ"ד השימוש בְעַד מְעָרוֹת עַד־עוֹלָם (ישעיה לב, יד), אמר כי עֹפֶל וָבַחַן שהם בנינים גבוהים יחרבו וישובו למערה. ויש כמו דָבָר הַֽאֲזִינָה עָדַי בְּנוֹ צִפֹּֽר (במדבר כג, יח) פירוש דְּבָרַי. וְעָֽדֵיכֶם אֶתְבּוֹנָן (איוב לב, יא), פירוש אתבונן דבריכם. ויתכן שהם מלשון עֶדְיוֹ לִבְלוֹם (תהלים לב, ט), שפירושו פיו, ולפיכך יקראו הדברים כן. ואפשר שהם שרש אחר. והחכם רבי יונה פירשו בענין אֶל כלומר האזינה אלי. וכן אמר כמוהו עָדֶיךָ תֵאתֶה (מיכה ד, ח). ענין אחר שֹׁכֵן עַד (ישעיה נז, טו), בִּטְחוּ בַֽי"י עֲדֵי־עַד (שם כו, ד), עוֹמֶדֶת לָעַד (תהלים יט, י), וְאַל־לָעַד תִּזְכֹּר עָוֹן (ישעיה סד, ח), הֲזֹאת יָדַעְתָּ מִנִּי־עַד (איוב כ, ד) וְעַד־אַרְגִּיעָה לְשׁוֹן שָֽׁקֶר (משלי יב, יט), עַד־עוֹלְמֵי עַֽד (ישעיה מה, יז). ובסגול לְעוֹלָם וָעֶֽד (תהלים ט, ו), כלם ענינם עולם. ועוד נזכרם בשרש עוּד. וענין אחר יֹאכַל עַד (בראשית מט, כז), אָז חֻלַּק עַד־שָׁלָל מַרְבֶּה (ישעיה לג, כג), זו החיבור מסתתרת עמו והנכון עַד וְשָׁלָל כמו שֶׁמֶשׁ וְיָרֵחַ (חבקוק ג, יא) וענינם שלל. ותרגום שָׁלָל (שמואל ב' ג, כב) עֲדָאָה. ועוד נזכרנו בשרש עוּד כי השרש על נכון. וענין אחר וּכְבֶגֶד עִדִּים (ישעיה סד, ה), פירוש בגדי סמרטוטין ובלאות. וכן בדברי רבותינו ז"ל (נדה פרק ראשון משנה א. דף ב, ע"א) המשמשת בעדים. ועוד אמרו (שם פרק שני משנה א. דף יד, ע"א) המשמשת בשני עדים והן והן תיקוניה זעוותיה. ועוד אמרו (שם פרק שמיני משנה ד. דף נח, ע"ב) עד שהוא נתון תחת הכר ונמצא עליו דם, פירוש סמרטוט של בגד שהאשה מקנחת בו ובודקת עצמו בו אם תראה עליו דם. ויש מפרשים מתרגום סַפַּחַת (ויקרא יג, ב) עֲדִיתָא והוא נגע והבגד המושם עליו הוא נמאס. ויתכן גם כן ששרשו עוּד ועִדִּים בפלס וּפְטוּרֵי צִצִּים (מלכים א' ו, יח). או יהיה שרשו עָדַד. 

עדד  
יָתוֹם וְאַלְמָנָה יְעוֹדֵד (תהלים קמו, ט), מְעוֹדֵד עֲנָוִים י"י (שם קמז, ו). וַֽאֲנַחְנוּ קַּמְנוּ וַנִּתְעוֹדָֽד (שם כ, ט). אף על פי שאנחנו מביאים אותם בכפולים אפשר שיהיו מעלולי העי"ן וענינם ענין תקומה והתרוממות. והביא להם אדוני אבי ז"ל ראיה מהערבי אעדדנ"י עזרני וסמכני.

עדה  
וְעָדִית עֶֽדִי (יחזקאל כג, מ), וַתַּעַד נִזְמָהּ וְחֶלְיָתָהּ (הושע ב, טו), עוֹד תַּעְדִּי תֻפַּיִךְ (ירמיה לא, ג). והיוצא ממנו וָֽאֶעְדֵּךְ עֶדִי (יחזקאל טז, יא). או יהיה מהפעל הכבד ויהיה פתח קטן תחת פתח גדול. והשם וַיִּתֵּן עָלָיו אֶת־הַנֵּזֶר וְאֶת־הָעֵדוּת (מלכים ב' יא, יב). עֵדוּת לְאָסָף מִזְמֽוֹר (תהלים פ, א), כלומר פאר וחמדה הוא לאסף זה המזמור. והשם במשקל אחר וּצְבִי עֶדְיוֹ לְגָאוֹן שָׂמָהוּ (יחזקאל ז, כ), וַתָּבֹאִי בַּֽעֲדִי עֲדָיִים (שם טז, ז), כלומר שהגעת לזמן העדי והקשוט. וענין אחר לֹֽא־עָדָה עָלָיו שָֽׁחַל (איוב כח, ח) עבר. ותרגום אֲשֶׁר עָבַר בֵּין הַגְּזָרִים הָאֵֽלֶּה (בראשית טו, יז) דִּי עֲדָא בֵּין פַּלְגַיָּא הָאִלֵּין. והפעל הכבד ממנו [הִפְעִיל] מַֽעֲדֶה־בֶּגֶד בְּיוֹם קָרָה (משלי כה, כ), מסיר ומעביר הבגד ביום קרה. ויש מפרשים מזה הֵן עַד־יָרֵחַ (איוב כה, ה), רוצה לומר מסיר אור הירח. וענין אחר בְּמֶתֶג וָרֶסֶן עֶדְיוֹ לִבְלוֹם (תהלים לב, ט), פיו. הַמַּשְׂבִּיַע בַּטּוֹב עֶדְיֵךְ (שם קג, ה), פיך.

עדן  
וַיִּתְעַדְּנוּ בְּטֽוּבְךָ הַגָּדֽוֹל (נחמיה ט, כה), ויתענגו. והשם הָֽיְתָה־לִּי עֶדְנָה (בראשית יט, יב), תענוג. והוא ימי הבחרות. ובלא ה"א הנקבה גַּן־בְּעֵדֶן (שם ב, ח), כָּל־עֲצֵי־עֵדֶן (יחזקאל לא, טז), בחמש נקודות. וארבעה מהם בשש נקודות שהם שם עיר וכתבנום בחלק הדקדוק. מִלָּא כְרֵשֹׂו מֵֽעֲדָנָי (ירמיה נא, לד), הַמַּלְבִּשְׁכֶם שָׁנִי עִם־עֲדָֽנִים (שמואל ב' א, כד), אמרו שהוא חסר כלומר מלבישכן שני ומאכילכן עדנים. וכן אמר התרגום וּמוֹבִיל לְכוֹן תַּפְנוּקִין. ורבי יונה פירש המלבישכן שני בימי עדנים. ועל דעתי כי אין לשנות על הכתוב, ואמר עדן על הלבוש כי כמו שהמאכל הטוב עדן לגוף כן הלבוש הנאה וכל דבר המהנה לגוף יקרא עדן. ושם התאר שִׁמְעִי־זֹאת עֲדִינָה (ישעיה מז, ח). והשם בתוספת מ"ם וְיִתֵּן מַֽעֲדַנִּים לְנַפְשֶֽׁךָ (משלי כט, יז), וְהוּא יִתֵּן מַֽעֲדַנֵּי־מֶֽלֶךְ (בראשית מט, כ). וַיֵּלֶךְ אֵלָיו אֲגַג מַֽעֲדַנֹּת (שמואל א' טו, לב), פירוש במעדנות כלומר בשמחה ובתענוג הלך אליו כי בחר מותו מחייו. ויש מפרשים שהלך אליו כקשורים. וכן הַתְקַשֵּׁר מַֽעֲדַנּוֹת כִּימָה (איוב לח, לא), קשרי כימה על הפירות. ופירוש אגג מעדנות שהלך אליו בקישורים ובשלשלאות שהיה בהן. ונכון זה הפירוש. וכן בדברי רבותינו ז"ל בזה הלשון בענין קשירה כיון שהתיר ראשי מעדנים שלהן כשרין (סוכה יג, ע"ב). ורבי יונה פירשו שיחסהו על הנעימות לרוב תענוגותיו וגודל מלכותו.

עדף  
וְסֶרַח הָֽעֹדֵף (שמות כו, יב), הָעֹֽדְפִים עַל־הַֽלְוִיִּם (במדבר ג, מו), חֲצִי הַיְרִיעָה הָֽעֹדֶפֶת (שמות כו, יב). והכבד [הִפְעִיל] וְלֹא הֶעְדִּיף הַמַּרְבֶּה (שם טז, יח). ענינם ענין יתרון.

עדר  
אִישׁ לֹא נֶעְדָּֽר (ישעיה ס, כו), לא חסר ולא נפקד. אַחַת מֵהֵנָּה לֹא נֶעְדָּרָה (שם לד, טז), וַתְּהִי הָֽאֱמֶת נֶעְדֶּרֶת (שם נט, טו). והכבד [הִפְעִיל] לֹא יְעַדְּרוּ דָּבָֽר (מלכים א' ה, ז). כולם והדומה להם ענין חסרון. וענין אחר עֹֽדְרֵי מַֽעֲרָכָה בְּלֵבָב שָׁלֵם (דברי הימים א' יב, לח), פירוש עורכי. וכן אמר בפסוק למעלה עֹֽרְכֵי מלחמה וגו' וְלַֽעֲדֹר בְּלֹא־לֵב וָלֵֽב (שם יב, לג). פירוש אלו היו לערוך מלחמה כנגד אויבי דוד בלא לב ולב, כלומר שלא היו להם שתי לבבות כי אם לב שלם אל דוד. וכן אמר לנגד זה עֹֽדְרֵי מַֽעֲרָכָה בְּלֵבָב שָׁלֵם שהיה לבם שלם אל דוד. וַֽעֲדָרִים לַֽאֲוֵרֽוֹת (שם ב' לב, כח), פירוש מערכים לאבוסים. ומזה נקרא מערכת הצאן עדרים עֵדֶר עֵדֶר לְבַדּוֹ (בראשית לב, יז), בחמש נקודות. וַיָּשֶׁת לוֹ עֲדָרִים לְבַדּוֹ (שם ל, מ), גַּם־עֶדְרֵי הַצֹּאן נֶאְשָֽׁמוּ (יואל א, יח). וענין אחר לֹא יִזָּמֵר וְלֹא יֵֽעָדֵר (ישעיה ה, ו), וְכֹל הֶֽהָרִים אֲשֶׁר בַּמַּעְדֵּר יֵעָדֵרוּן (שם ז, כה), ענין אלו ענין חפירה ועבודת הכרמים. ובדברי רבותינו ז"ל (בבא מציעא פרק חמשי משנה ו. דף עה, ע"א) עדור עמי ואעדור עמך. אין עודרין עם הגוי בכלאים (עבודה זרה סג, ע"ב). ופירוש וכל ההרים אשר במעדר רוצה לומר ההרים אשר יחפרו ויעבדו לא תבא שמה יראת שמיר ושית, כי הכרם הנעבד לא יעלה קוצים. ואמר הֶֽהָרִים רוצה לומר שלא יפחדו שם מן האויב ויוכלו לעבור הכרמים שבהרים, ואחר שיהיו נעבדים לא יעלו קוצים אך יהיו למשלח שור ולמרמם שה שירעו שם שלא יוכלו לצאת ולרעות בשדות מפני האויב.  

עדשׁ  
וּפוֹל וַֽעֲדָשִׁים (יחזקאל ד, ט), לֶחֶם וּנְזִיד עֲדָשִׁים (בראשית כה, לד) ידוע. 

עוג  
תְּעֻגֶנָה לְעֵינֵיהֶֽם (יחזקאל ד, יב), הנכון בו תעוגנה בדגש הנו"ן כי הנפרד בו תָּעוּג אותה ובא הנח תמורת הדגש. ויש מי שאמר כי על הדרך הזה בא כִּֽי־תִקְרֶאנָה מִלְחָמָה (שמות א, י) כי היה ראוי תקראנה בדגש וכנוי הנקבה על העיר כלומר כי תִקְרֶה מלחמה על העיר. ויש לפרש תעוגנה הנשים. ופירוש תעוגנה על אפיית העוגה  לא על לישתה בי מיבשים צפיעי הבקר ומדליקים אותם ואופים בהם. הָיָה עֻגָה בְּלִי הֲפוּכָֽה (הושע ז, ח), פירוש העוגה האפויה על הגחלים כשאיננה הפוכה איננה אפויה אלא מצד אחד ואיננה ראויה לאכילה כן היה אפרים שהיה נמהר בעצתו ולא היה מהפך אותה ומתכונן בה אם היא נכונה. וְעֻגַת שְׂעֹרִים תֹּֽאֽכֲלֶנָּה (יחזקאל ד, יב), עֻגַת רְצָפִים (מלכים א' יט, ו), פירוש עוגה אפויה בגחלים. ומשקל אחר אִם־יֶשׁ־לִי מָעוֹג (שם יז, יב). וענינם ידוע. ופירשו מענין זה בְּחַנְפֵי לַֽעֲגֵי מָעוֹג (תהלים לה, טז). ועל דעתי, שהוא ענין לעג ודברים בטלים. ודומה לו בדברי רבותינו ז"ל (סנהדרין פרק עשירי משנה א. דף צ, ע"א) אבא שאול אומר אף ההוגה את השם באותיותיו ובגמרא (שם קא, ע"ב), תנא ובגבולין ובלשון עגה, רוצה לומר אם מזכיר את השם בגבולין אפילו לצורך, ובלשון עגה רוצה לומר בלשון לעג ודברים בטלים אפילו בירושלם על זה אמר אבא שאול שאין לו חלק לעולם הבא. 

עוד  
חֶבְלֵי רְשָׁעִים עִוְּדֻנִי (תהלים קיט, סא). ופירוש עודוני שללוני ובזוני. והשם יֹאכַל עַד (בראשית מט, כז), אָז חֻלַּק עַד־שָׁלָל מַרְבֶּה (ישעיה לג, כג), פירושו עד ושלל כמו שֶׁמֶשׁ יָרֵחַ (חבקוק ג, יא). לְיוֹם קוּמִי לְעַד (צפניה ג, ח), ואף על פי שהביאונום בשרש עַד הנכון שהם מזה השרש אחר שמצאנו עודונו. ועניו אחר הַֽעִידֹתִי בָכֶם הַיּוֹם (דברים ד, כו), עַל־מִי אֲדַבְּרָה וְאָעִידָה (ירמיה ו, י), הָעֵד הֵעִד בָּנוּ הָאִישׁ לֵאמֹר (בראשית מג, ג), וִֽיעִדֻהוּ לֵאמֹר (מלכים א' כא, י), פירוש יעידו בו. ושלא נזכר פעלו [הָפְעַל] וְהוּעַד בִּבְעָלָיו (שמות כא, כט). ומקצתם קרוב לענין הזהרה כמו הָעֵד הֵעִד בנו האיש אלא לפי שהמזהיר באחד מזהיר בפני עדים כדי שלא יכחיש בו אחר כן נאמר בלשון עדות. וכן עֵד לְאוּמִּים נְתַתִּיו (ישעיה נה, ד), עֵד מזהיד עֵד י"י בָּכֶם וְעֵד מְשִׁיחוֹ (שמואל א' יב, ה), וְאָֽנֹכִי הַוֹּידֵעַ [הַיּוֹדֵעַ] וָעֵד (ירמיה כט, כג), תְּחַדֵּשׁ עֵדֶיךָ נֶגְדִּי (איוב י, יז), פירוש נגעיך שיעידו כי מאתך הם לי. ויש מפרשים אותו מתרגום מִסְפַּחַת (ויקרא יג, ו) עַדְיָא. עֵד הַגַּל הַזֶּה וְעֵדָה הַמַּצֵּבָה (בראשית לא, נב), אלו הם תאר והדומים להם. ויש שהוא שם לֹא־תַֽעֲנֶה בְרֵֽעֲךָ עֵד שָֽׁקֶר (שמות כ, יג), כמו עדות שקר. וכן עֹנֶה בְרֵעֵהוּ עֵד שָֽׁקֶר (משלי כה, יח). וכן וְיַעֲקֹב קָרָא לוֹ גַּלְעֵֽד (בראשית לא, מז), רוצה לומר גל עדות בנגד שקרא לו לבן יגר שהדותא ואילו היה תאר היה אומר יגר שהדא. וכן הָאֵל הַגָּדוֹל (נחמיה א, ה) שם תאר, יֶשׁ־לְאֵל יָדִי (בראשית לא, כט) ענינם ידוע. ומזה נקרא לתורה ולמצות תעודה ועדות לישראל שקבלו מצותיו עליהם צוֹר תְּעוּדָה (ישעיה ח, טז), לְתוֹרָה וְלִתְעוּדָה (שם ח, כ). עֵדוּת י"י נֶאֱמָנָה (תהלים יט, ח). וכן אֲרוֹן הָֽעֵדֻת (שמות כה, כב), לִפְנֵי הָֽעֵדֻת (שם ל, לו) על הלוחות שהיו בתוכו שהן עדות לישראל. ובחלם וְעֵדֹתִי זוֹ אֲלַמְּדֵם (תהלים קלב, יב). ובלשון נקבות הָֽעֵדֹת וְהַֽחֻקִּים וְהַמִּשְׁפָּטִים (דברים ו, כ), אַשְׁרֵי נֹצְרֵי עֵדֹתָיו (תהלים קיט, ב), גַּם־עֵדֹתֶיךָ שַֽׁעֲשֻׁעַי (שם קיט, מ), הוא מקובץ מן עֵדָה הַמַּצֵּבָה (בראשית לא, נב), תִּֽהְיֶה־לִּי לְעֵדָה (שם כא, ל), כי אלו היה מקובץ מן עדות היה עדיות. ונהפכה עי"ן הפעל למ"ד הפעל במלת בְּדֶרֶךְ עֵדְוֹתֶיךָ (תהלים קיט, יד), דָּבַקְתִּי בְעֵֽדְוֹתֶיךָ (שם קיט, לא), והדומים להם שנראת בהם ו"ו בקריאה כמו שנהפכה וְעֹלָתָה קָפְצָה פִּֽיהָ (איוב ה, יז) עַל־בְּנֵי עַֽלְוָֽה (הושע י, ט), ולא יתכן לומר שתהיה הו"ו הנראית בְעֵֽדְוֹתֶיךָ ו"ו הרבות ו"ו עֵֽדְוֹתֶיךָ הנחה כי לא מצאנו ו"ו הרבות נראית. והפריד רבי יהודה מזה הענין מָֽה־אֲעִידֵךְ מָה אֲדַמֶּה־לָּךְ (איכה ב, יג). ויתכן לפרשו בזה הענין רוצה לומר מה העיד לך כלומר מה אומה אתן להעיד לך שאוכל להראותך ולהעידך שלקו כמותך ושבאה להם רעה כרעתך. ועל ענין ההתמדה והזמן ההוה עוֹד זֶה מְדַבֵּר (איוב א, טז), בְּעוֹד שְׁלֹשֶׁת יָמִים (בראשית מ, יט), בְּעוֹד הַיֶּלֶד חַי צַמְתִּי (שמואל ב' יב, כב), בְּעוֹד שְׁלשָׁה חֳדָשִׁים לַקָּצִיר (עמוס ד, ז), בְּעוֹד כִּבְרַת־אֶרֶץ (בראשית מח, ז). ופירוש בְּעוֹד שְׁלֹשֶׁת יָמִים, בְּעוֹד שְׁלשָׁה חֳדָשִׁים, בסוף כלומר בסוף שלש מהזמן הזה. וְלֹא אִם־עוֹדֶנִּי חָי (שמואל א' כ, יד), פירוש ולא שאלתי ממך אם עודני חי בעת שתמלוך לא שאלתי ממך שהעשה עמי חסד י"י ולא אמות כי זה בטוח אני שתעשה אבל שאלתי ממך אם לא אהיה חי בעת שתמלוך שלא תכרית חסדך מעם ביתי ולא בהכרית י"י את אויבי דוד ביתי לא יכרת מלפניך. עֹֽדְךָ מַֽחֲזִיק בְּתֻמָּתֶךָ (איוב ב, ט), וְעֽוֹדְךָ מַֽחֲזִיק בָּֽם (שמות ט, ב), עוֹדָם מְדַבְּרִים עִמּוֹ (אסתר ו, יד), הֵן בְּעוֹדֶנִּי חַי עִמָּכֶם הַיּוֹם (דברים לא, כז). כִּֽי־כָל־עוֹד נִשְׁמָתִי בִי (איוב כז, ג), כל זמן שהנשׁמה בי. עוֹלָם וָעֶד (תהלים קד, ה), כל ימי התמדת העולם. סְמוּכִים לָעַד לְעוֹלָם (שם קיא, ח), לְהִשָּֽׁמְדָם עֲדֵי־עַֽד (שם צב, ח), עד עולם. שֹׁכֵן עַד (ישעיה נז, טו). ומזה הענין תאר וְעֵד בַּשַּׁחַק נֶאֱמָן סֶֽלָה (תהלים פט, לח), כלומר קיים תמיד ונצחי. עֹד כָּל־יְמֵי הָאָרֶץ (בראשית ח, כב), לֹא אֹסִף לְקַלֵּל עוֹד אֶת־הָֽאֲדָמָה (שם ח, כא), וְלֹֽא־אֹסִף עוֹד לְהַכּוֹת אֶת־כָּל־חַי (שם), לֹא־יֵֽאָמֵר לָךְ עוֹד עֲזוּבָה (ישעיה סב, ד), וְלֹא־יִֽהְיֶה עוֹד הַמַּיִם לְמַבּוּל (בראשית ט, טו), כל אלו רוצים לומר לא יהיה זה לעולם. וכן עוֹד יְֽהַלְלוּךָ סֶּֽלָה (תהלים פד, ה), לעולם. ויש לזמן מעט כמו וַֽעֲמָלוֹ לֹא יִזְכָּר־עֽוֹד (משלי לא, ו), אינו רוצה לומר לעולם אלא כל זמן שהיין בו. וכן וְלֹא־יָסְפוּ עוֹד גְּדוּדֵי אֲרָם לָבוֹא בְּאֶרֶץ יִשְׂרָאֵֽל (מלכים ב' ו, כג), באותו זמן. וכן כִּֽי־כָל־עוֹד נַפְשִׁי בִּֽי (שמואל ב' א, ט), כל זמן המועט הזה שנפשי בי. ויש בענין יותר כמו וַיֹּאמֶר י"י לוֹ עוֹד (שמות ד, ו), והדומים לו רבים. וכן וַיֵּבְךְּ עַל־צַוָּארָיו עֽוֹד (בראשית מו, כט). ויש בענין עדיין עוֹד הַיּוֹם גָּדוֹל (שם כט, ז), עֹד אוֹשִֽׁיבְךָ בָֽאֳהָלִים (הושע יב, י), וְיָֽשְׁבָה יְרֽוּשָׁלַם עוֹד תַּחְתֶּיהָ (זכריה יב, ו), והדומה להם. ויש לפרש כן כמו חֲלָלִים שֹׁכְבֵי קֶבֶר אֲשֶׁר לֹא זְכַרְתָּם עוֹד (תהלים פח, ו), כלומר עדיין לא זכרתם, וזה לאות שיבא מועד שיזכרו בו המתים. וכן וְלֹֽא־עָנָנִי עוֹד (שמואל א' כח, טו). ויתכן לפרש כאלה עֹֽדְךָ מַֽחֲזִיק בְּתֻמָּתֶךָ (איוב ב, ט), ופירושו בתמיהא כלומר עדיין אתה מחזיק. וכן וְעֽוֹדְךָ מַֽחֲזִיק בָּֽם (שמות ט, ב). ויש בענין מקום זמן מֵעֽוֹדְךָ עַד־הַיּוֹם הַזֶּה (במדבר כב, ל), מזמן היותך רוכב ואני ראויה לרכיבה. הֲזֹאת יָדַעְתָּ מִנִּי־עַד (איוב כ, ד), והדומה להם.

עוה  
עָוְתָה וַשְׁתִּי הַמַּלְכָּה (אסתר א, טז), על דעת רבים שהוא משרש זה, ועל דעתי שהוא משרש עות. ואדוני אבי עליו השלום כתבו בשרש עָוַת, עם נַֽעֲוַת הַמַּרְדּוּת (שמואל א' כ, ל), מְעֻוָּת לֹֽא־יוּכַל לִתְקֹן (קהלת א, טו). והנפעל מזה השרש נַֽעֲוֵיתִי שַׁחֹתִי עַד־מְאֹד (תהלים לח, ז), וְנַֽעֲוֵה לב (משלי יב, ח). ויתכן היות נַֽעֲוַת המרדות מזה והוא לנקבה ונהפכה הה"א לתי"ו מפני הסמיכות. והצרכנו לזה מלת בֶּן שהוא נקוד סגול כדרך הסמוכים כי כן מצאנוהו. ואדוני אבי ז"ל פירש נַֽעֲוַת משרש עָוַת ואמר כי הוא נפעל לזכר אולי מצא בֵּן נקוד צרי. והפעל הכבד [הִפְעִיל] אֲשֶׁר הֶעֱוָה עַבְדְּךָ (שמואל ב' יט, כ), וְהֶֽעֱוִינוּ רָשָֽׁעְנוּ (מלכים א' ח, מז), הַֽעֲוֵה נִלְאֽוּ (ירמיה ט, ד), אֲשֶׁר בְּהַֽעֲוֹתוֹ (שמואל ב' ז, יד). וכבד אחר [פִּעֵל] וְעִוָּה פָנֶיהָ (ישעיה כד, א). והשם ממנו עַוָּה עַוָּה עַוָּה אֲשִׂימֶנָּה (יחזקאל כא, לב). ושם על משקל אחר עָוֹן בפלס גָּאוֹן מן גָּאָה, שָׁאוֹן מן שָׁאָה ואף על פי שהו"ו המשך נעדרת. והיקבוץ עֲוֹנִים, אִם־עֲוֹנֵינוּ עָנוּ בָנוּ (ירמיה יד, ז), וַֽעֲוֹנֵנוּ כָּרוּחַ יִשָּׂאֻֽנוּ (ישעיה סד, ה). ובקבוץ הנקבות כַּמָּה לִי עֲוֹנוֹת וְחַטָּאוֹת (איוב יג, כג), וענין כלם ענין עוות וידוע הוא. ויש עון שענינו עונש העון כמו גָּדוֹל עֲוֹנִי מִנְּשֽׂוֹא (בראשית ד, יג), כלומר גדול הוא עונשי מנשא אותו ומסבלו. כִּי לֹֽא־שָׁלֵם עֲוֹן הָֽאֱמֹרִי עַד־הֵֽנָּה (שם טו, טז), רוצה לומר לא הגיע זמן עונש האמרי להורישם מארצם עד כלות ארבע מאות שנה על דרך שאמר כִּי בְּרִשְׁעַת הַגּוֹיִם הָאֵלֶּה י"י אֱלֹהֶיךָ מֽוֹרִישָׁם מִפָּנֶיךָ (דברים ט, ה). והזכיר האמרי כי הוא הגדול שבשבעה אומות כמו שאמר הנביא ואנכי השמדתי את האמרי מפניהם אשר כגבה ארזים גבהו וְחָסֹן הוּא כָּֽאַלּוֹנִים (עמוס ב, ט). וכן תְּֽנָה־עָוֹן עַל־עֲוֹנָם (תהלים סט, כח), תנה עונש על עונם. ומזה השרש והענין הראשון עוד רוּחַ עִוְעִים (ישעיה יט, יד), והוא כפול הפ"א.

עול  
עָלוֹת יְנַהֵֽל (ישעיה מ, יא), וּשְׁתֵּי פָרוֹת עָלוֹת (שמואל א' ו, ז), וְהַצֹּאן וְהַבָּקָר עָלוֹת עָלָי (בראשית לג, יג), נקראו הבהמות המיניקות כן על שם בניהם שהם עולים. וכן הנערים בבני אדם נקראו כן עוּל יָמִים וְזָקֵן (ישעיה סה, כ), הֲתִשְׁכַּח אִשָּׁה עוּלָהּ (שם מט, טו). ובהראות עי"ן הפעל יְשַׁלְּחוּ כַצֹּאן עֲוִֽילֵיהֶם (איוב כא, יא), גַּם־עַוִילִים מָאֲסוּ בִי (שם יט, יח). ונכון להיות מעקר זה ומענין זה עוד בנין מרובע [פֹּעלֵל] והוא עַמִּי נֹֽגְשָׂיו מְעוֹלֵל (ישעיה ג, יב). והתאר עוֹלֵל וְיוֹנֵק (איכה ב, יא), בצרי, לְהַכְרִית עוֹלָל (ירמיה ט, כ), בקמץ. והקבוץ עֽוֹלָלִים שָֽׁאֲלוּ לֶחֶם (איכה ד, ד), בקמץ, מִפִּי עֽוֹלְלִים וְֽיֹנְקִים (תהלים ח, ג), בשוא, [והוא קבוץ עוֹלֵל בצרי]. וענין אחר לֹא־תַֽעֲשׂוּ עָוֶל בַּמִּשְׁפָּט (ויקרא יט, לה), ובסמוך בְּעָוֶל רְכֻלָּתְךָ (יחזקאל כח, יח), בשש נקודות. והכנוי בְּעַוְלוֹ אֲשֶׁר־עָשָׂה יָמֽוּת (שם יח, כו). והתאר וְלֹֽא־יוֹדֵעַ עַוָּל בֹּֽשֶׁת (צפניה ג, ה). ומשקל אחר יַסְגִּירֵנִי אֵל אֶל עֲוִיל (איוב טז, יא). והשם עוד עם ה"א הנקבה וְלֹֽא־יֹסִיפוּ בְנֵֽי־עַוְלָה לְעַנּוֹתוֹ (שמואל ב' ז, י), אִֽישׁ־שֹׁתֶה כַמַּיִם עַוְלָֽה (איוב טו, טז), הַֽלְאֵל תְּדַבְּרוּ עַוְלָה (שם יג, ז), אִם־תְּדַבֵּרְנָה שְׂפָתַי עַוְלָה (שם כז, ד), ונהפכה עי"ן הפעל למ"ד הפעל נראית במלת עַל־בְּנֵי עַֽלְוָֽה (הושע י, ט), כמו שַֹלְמָה ושִֹמְלָה ,כֶּשֶֹב כֶּבֶשֹ. ובשני סימני נקבה עַד־נִמְצָא עַוְלָתָה בָּֽךְ (יחזקאל כח, טו). ונחה עי"ן הפעל אַף־בְּלֵב עוֹלֹת תִּפְעָלוּן (תהלים נח, ג), וְעֹלָתָה קָפְצָה פִּֽיהָ (איוב ה, טו), יַחְפְּשׂוּ עוֹלֹת (תהלים סד, ז). והפעל הכבד [פִּעֵל] מזה הענין בְּאֶרֶץ נְכֹחוֹת יְעַוֵּל (ישעיה כו, י), מִכַּף מְעַוֵּל וְחוֹמֵֽץ (תהלים עא, ד). ויש מפרשים מזה הענין עַמִּי נֹֽגְשָׂיו מְעוֹלֵל (ישעיה נ, יב) וענינם ענין התרמית והאון והעוות. 

עון  
מְעוֹן תַּנִּים (ירמיה ט, י), מְעוֹן אֲרָיוֹת (נחום ב, יב), משכן החנים ומגורם. וַתָּבוֹא תְפִלָּתָם לִמְעוֹן קָדְשׁוֹ לַשָּׁמָֽיִם (דברי הימים ב' ל, כז), הֱיֵה לִי לְצוּר מָעוֹן (תהלים עא, ג). וְלֹֽא־יִכָּרֵת מְעוֹנָהּ (צפניה ג, ז), הה"א במפיק, אֲשֶׁר צִוִּיתִי מָעוֹן (שמואל א' ב, כט), כאשר צויתי במעון רוצה לומר זבחי ומנחתי אשר צויתי לעשותם במשכני ובמקדשי אתם תבעטו בהם. וְהִבַּטְתָּ צַר מָעוֹן (שם ב, לב), פירוש אתה תביט הצר שיהיה במעון המה לומר צר על הכהן שיהיה במעון כי שני כהנים במקדש צרים זה לזה כשתי נשי האיש שנקראו צרות כמו שאמר וְכִֽעֲסַתָּה צָֽרָתָהּ גַּם־כַּעַס (שמואל א' א, ו). וכן בדברי רבותינו ז"ל נקראו צרות, פוטרות צרותיהן וצרות צרותיהן (יבמות פרק ראשון משנה א. דף ב, ע"א) לפי שהן בבית אחד והן צרות זו לזו וכן הכהנים. ואמר השם יתברך לעלי תביט הכהן שיהיה עליך בבית המקדש ויהיה הוא עקר ואתה טפל לו. ועל זרעו אמר לו כן ולא על עצמו, כי הוא כל ימי חייו היה גדול שבבית י"י. מָעוֹן אַתָּה הָיִיתָ לָּנוּ (תהלים צ, א), רוצה לומר מקום היית לנו וסובל וסומך. וכן עֶלְיוֹן שַׂמְתָּ מְעוֹנֶֽךָ (שם צא, ט). וכן רבותינו ז"ל (בראשית רבה פרשה סח, סדר ויצא) כנו שמו של הקדוש ברוך הוא מקום לפי שהוא מקומו של עולם ואין עולמו מקומו. ואדוני אבי ז"ל פירש מָעוֹן אַתָּה הָיִיתָ לָּנוּ מן עַיִן כלומר שכל עיני בני אדם תלויים אליו כמו שאמר הנביא כי לי"י עין אדם. וקבוץ מעון בשרק וַיַּכּוּ אֶת־אָֽהֳלֵיהֶם וְאֶת־הַמְּעיּנִים [הַמְּעוּנִים] אֲשֶׁר נִמְצְאוּ־שָׁמָּה (דברי הימים א' ד, מא). ובה"א הנקבה מְעֹנָה אֱלֹהֵי קֶדֶם (דברים לג, כו), וּמְעוֹנָתוֹ בְצִיּֽוֹן (תהלים עו, ג), וּמְעֹֽנֹתָיו טְרֵפָֽה (נחום ב, יג). וענין אחר שְׁאֵרָהּ כְּסוּתָהּ וְעֹֽנָתָהּ (שמות כא, י), עת הקבוע לתשמיש כמו שאמרו רבותינו ז"ל (כתובות סב, ע"ב) עונה של תלמיד חכם מערב שבת לערב שבת. ואמרו עוד (שם פרק חמישי משנה ו. דף סא, ע"ב) העונה האמורה בתורה הטיילים בכל יום, הפועלים שתים בשבת, החמרים אחת בשבת, הגמלים אחת לשלשים יום, הספנים אחת לששה חדשים. ואמרו עוד לעת עונה (פאה פרק רביעי משנה ח. דף ו, ע"א) המקדיש פירותיו עד שלא באו לעונת המעשרות, פירוש לזמן ועת המעשרות. וְעוֹנֵן וְנִחֵשׁ וְֽכִשֵּׁף (דברי הימים ב' לג, ו), מְעוֹנֵן וּמְנַחֵשׁ וּמְכַשֵּֽׁף (דברים יח, י). וְעֹֽנְנִים כַּפְּלִשְׁתִּים (ישעיה ב, ו), תאר, וכן בְּנֵי עֹנְנָה (שם נז, ג), וְלֹא תְעוֹנֵֽנוּ (ויקרא יט, כו), וּֽמְעֽוֹנְנִים לֹא יִֽהְיוּ־לָֽךְ (מיכה ה, יא), אמרו רבותינו (סנהדרין סה, ע"ב) מעונן...... זה האוחז את העינים. רבי עקיבא אומר זה המחשב עתים ושעות ואומר היום יפה לצאת למחר יפה ליקח.

עוף  
כַּֽחֲלוֹם יָעוּף (איוב כ, ח), מֵחֵץ יָעוּף יוֹמָֽם (תהלים צא, ה), וַיָּעָף אֵלַי אֶחָד מִן־הַשְּׂרָפִים (ישעיה ו, ו), פ"א הפעל נקראת בקמץ חטף. כִּי־גָז חִישׁ וַנָּעֻֽפָה (תהלים צ, י). והפעל הכבד [פִּעֵל] וְעוֹף יְעוֹפֵף עַל־הָאָרֶץ (בראשית א, כ). וההתפעל ממנו כָּעוֹף יִתְעוֹפֵף כְּבוֹדָם (הושע ט, יא). ואפשר שיהיה מזה השרש מֻעָף בִּיעָף (דניאל ט, כא), ויהיה יו"ד ביעף נוספת כיו"ד יְקוּם שהוא מן קוּם. וכבר כתבנו אותו בשרש יָעַף ושם פירשנוהו. והביא רבי יהודה בזה הענין מְגִלָּה עָפָֽה (זכריה ה, א), וכן אמר התרגום מְגִלָה פִּרְחָא. ויש מפרשים כפולה מתרגום וְכָפַלְתָּ (שמות כו, ט) וְתֵיעוּף. וענין אחר תָּעֻפָה כַּבֹּקֶר תִּהְיֶֽה (איוב יא, יז), כלומר אם תחשך עתה כבקר תהיה. עֹשֵׂה שַׁחַר עֵיפָה (עמוס ד, יג), אֶרֶץ עֵיפָתָה  כְּמֽוֹ־אֹפֶל (איוב י, כב), בשני סימני הנקבה כמו יְשׁוּעָתָה. וכתב אדוני אבי ז"ל כי פירוש כמו אפל הוא מקום שלא יזרח בו השמש ששה חדשים שאינו תחת קו הארץ ולא ישיגנו אור השמש ומן ארוך. ופירוש ולא סדרים (שם) שאין שם סדרי ירח וכוכבים. וַתֹּפַע כְּמוֹ־אֹֽפֶל (שם), והחשך כמו אותו אופל. ומשקל אחר השם מְעוּף צוּקָה (ישעיה ח, כב). והפעל הכבד [הָפְעַל] מזה הענין כִּי לֹא מוּעָף לַֽאֲשֶׁר מוּצָק לָהּ (שם ח, כג), כלומר לא החשיך לה לארץ ישראל לאשר מוצק לה בעת הראשון כלומר לא היתה הצרה הראשונדת כשהגלם פול מלך אשור כצרה הזאת, כי בפעם הראשונה הַקַל ולא הגלה אלא זבולון ונפתלי וזה האחרון הכביד סנחריב. ויתכן שיהיה מוּעָף שם וכן מוּצָק. והביא רבי יהודה בכלל אלו הֲֽתָעִוף [הֲֽתָעִיף] עֵינֶיךָ בּוֹ (משלי כג, ה). וענין כלם החשך והאפלה. וענין אחר הפך זה לדעת רוב המפרשים תָּעֻפָה כַּבֹּקֶר תִּהְיֶֽה, והפעל הכבד [הִפְעִיל] הֲתָעִיף עיניך בו, ענינם ההברקה והאורה. וכן מפרשים מזה עֹשֵׂה שַׁחַר עֵיפָה. וכבד אחר [פִּעֵל] בְּעֽוֹפְפִי חַרְבִּי עַל־פְּנֵיהֶם (יחזקאל לב, י) רוצה לומר בהבריקי אותה ולהטי אותה בהוציאה מנדנה. ויש לפרשו מהענין הראשון ענין התנועה כלומר בהניעי אותה ורופפי אותה עליהם להרג. וענין התנועה קרוב לענין העיפה. ובדברי רבותינו ז"ל בענין זה אין מדליקין בצרי......מפני שהוא עף (שבת כה, ע"ב) כלומר פורח ונע מן הנר ונתז הנה והנה. וכן אמרו רבותינו ז"ל (חולין פרק שגים עשר משגה ג. דף קמ, ע"ב) היתה מעופפת בזמן שכנפיה נוגעות בקן חייב לשלח, כלומר מתנועעוה שאינה עפה אלא קרוב לעיפה. וכן לפי דעתי וְעָפוּ בְכָתֵף פְּלִשְׁתִּים יָמָּה (ישעיה יא, יד). והוא סמוך, כלומר ינועו ישראל לרוח פלשתים לשלול ולבוז בו. ואף על פי שלא בא בכתף כדרך הסמיכות כי היה לו לומר בְּכֶתֶף בשש נקודות. וכתב בן אשר כי בא כן בעבור פ"א פלשתים לתקן הקריאה. והשם בענין זה כפול בְּעַפְעַפֵּי־שָֽׁחַר (איוב ג, ט), נגה השחר ואורו. וכן נקרא בענין זה אישון העי"ן עפעף לְֽעַפְעַפַּי תְּנוּמָֽה (תהלים קלב, ד), עַפְעַפָּיו יִבְֽחֲנוּ בְּנֵי אָדָֽם (שם יא, ד), וְעַל עַפְעַפַּי צַלְמָֽוֶת (איוב טז, טז), וְעַפְעַפֵּינוּ יִזְּלוּ־מָֽיִם (ירמיה ט, יז), ותרגום יונתן וְגַלְגַלֵי עֵינָנָא יִגְרוּן מַיָא. וענין שלישי עָֽיְפָה נַפְשִׁי לְהֹֽרְגִֽים (ירמיה ד, לא), וְהֽוּא־נִרְדַּם וַיָּעַף וַיָּמֹֽת (שופטים ד, כא), וַיָּעַף דָּוִֽד (שמואל ב' כא, טו) שניהם פ"א הפעל בפתח להבדיל ביניהם ובין וַיָּעָף אלי שהוא ענין אחר. והתאר עָיֵף וְיָגֵעַ (דברים כה, יח). ולפי שהעיף צמא למים קראו בדרך ההשאלה לצמא עָיֵף ואף על פי שאין בו ענין העיפות כי אם ענין הצמאה לבר כמו שאמר וְכַֽאֲשֶׁר יַֽחֲלֹם הַצָּמֵא וְהִנֵּה שֹׁתֶה וְהֵקִיץ וְהִנֵּה עָיֵף וְנַפְשׁוֹ שֽׁוֹקֵקָה (ישעיה כט, ח). וכן הארץ הצמאה שלא ירד מטר עליה בְּאֶֽרֶץ־צִיָּה וְעָיֵף בְּלִי־מָֽיִם (תהלים סג, ב), נַפְשִׁי כְּאֶֽרֶץ־עֲיֵפָה לְךָ סֶֽלָה (שם קמג, ו), כְּצֵל סֶֽלַע־כָּבֵד בְּאֶרֶץ עֲיֵפָֽה (ישעיה לב, ב). ויש מפרשים מזה הענין וְעָפוּ בְכָתֵף פְּלִשְׁתִּים. וכבר פירשתיו בשרש כָּתֵף. 

עור  
לֹֽא־אַכְזָר כִּי יְעוּרֶנּוּ (איוב מא, ב), הוא פעל יוצא והאחרים עומדים. עוּרָה כְבוֹדִי עוּרָֽה הַנֵּבֶל וְכִנּוֹר (תהלים נז, ט), עוּרִי עוּרִי דְּבוֹרָה (שופטים ה, יב),  עוּרִי לְאֶבֶן דּוּמָם (חבקוק ב, יט), עוּרָה לָמָּה תִישַׁן י"י (תהלים מד, כד), וְעוּרָה אֵלַי מִשְׁפָּט צִוִּֽיתָ (שם ו, ו), כלומר עורה להביא אלי משפט שצוית והיא המלוכה. והתאר אֲנִי יְשֵׁנָה וְלִבִּי עֵר (שיר השירים ה, ב). והנפעל. כִּי נֵעוֹר מִמְּעוֹן קָדְשֽׁוֹ (זכריה ב, יז), יֵעוֹרוּ וְיַֽעֲלוּ הַגּוֹיִם (יואל ד, יב), וּמְלָכִים רַבִּים יֵעֹרוּ מִיַּרְכְּתֵי־אָֽרֶץ (ירמיה נ, מא).  וכבר כתבנו כִּי נֵעוֹר מִמְּעוֹן קָדְשֽׁוֹ בשרש נָעַר לדעת רבי יונה וזולתו מן המפרשים. והפעל הכבד [הִפְעִיל] הֵעִיר י"י אֶת־רוּחַ כּוֹרֶשׁ מֶֽלֶךְ־פָּרַס (עזרא א, ד), הַעִירוֹתִי מִצָּפוֹן וַיַּאת (ישעיה מא, כה), וְלֹֽא־יָעִיר כָּל־חֲמָתֽוֹ (תהלים עח, לח), פעלים יוצאים. הָעִירָה וְהָקִיצָה (שם לה, כג), אָעִירָה שָּֽׁחַר (שם נו, ט), פעלים עומדים. ורבי משה הכהן פירש אָעִירָה שָּֽׁחַר פעל יוצא, והטעם עוּרָֽה הַנֵּבֶל כי אני אעירך בשחר. וכן כתב אדוני אבי ז"ל מזה קוֹל י"י לָעִיר יִקְרָא (מיכה ו, ט), כמו לְהָעִיר. וכן י"י בָּעִיר צַלְמָם תִּבְזֶֽה (תהלים עג, כ). ויש מפרשים מזה יִשְׁבּוֹת מֵעִיר (הושע ז, ד). וכבד אחר [פִּעֵל] וְעוֹרֵר עָלָיו י"י (ישעיה י, כו), וְהוּא עוֹרֵר אֶת־חֲנִיתוֹ (שמואל ב' כג, יח), עוֹרְרוּ אַרְמְנוֹתֶיהָ (ישעיה כג, יג), אִם־תָּעִירוּ וְֽאִם־תְּעֽוֹרְרוּ (שיר השירים ב, ו), עוֹרְרָה אֶת־גְּבֽוּרָתֶךָ (תהלים פ, ג). וההתפעל ממנו וְהִתְעֹרַרְתִּי כִּי־מְצָאוֹ רָֽע (איוב לא, כט), מִתְעוֹרֵר לְהַֽחֲזִיק בָּךְ (ישעיה סד, ו), ענין הערה שושד"ר בלע"ז.  ומזה אמר התרגום וַיִּיקַץ (בראשית כח, טז) וְאִיתְּעַר. והביא רבי יונה בזה הענין עַרְעֵר תִּתְעַרְעַר (ירמיה נא, נח), כלומר כי האומות תנודנה ותנוענה אנה ואנה. וכן פָּנָה אֶל־תְּפִלַּת הָעַרְעָר (תהלים קב, יח), כלומר שמעורר התפלה תמיד. וכן פירש מזה הענין עִיר וּבֶהָלֽוֹת (ירמיה טו, ח), כלומר המיה ותנועה. ויפה פירש. ומזה הענין יַכְרֵת י"י לָאִישׁ אֲשֶׁר יַֽעֲשֶׂנָּה עֵר (מלאכי ב, יב), כלומר שלא ישאר לו מעיר דברים ועונה אליהם. וכן פירשוהו רבותינו ז"ל (סנרהדרין פב, ע"א. שבת נה, ע"ב) אם תלמיד חכם הוא לא יהיה לו ער בחכמים ועונה בתלמידים. זַֽעֲקַת־שֶׁבֶר יְעֹעֵֽרוּ (ישעיה טו, ה), פירשו בו שהוא הפוך מן ירועעו מענין הרועה. או הוא כמו יָעִירוּ ונכפלה בו הפ"א. ועל דעתי שהוא לשון שבר מדברי רבותינו ז"ל שאמרו (סוטה פרק שלישי משנה ג. דף כ, ע"א) נמחקה המגילה ואמרה איני שותה מערערין אותה, פירוש אם לא תרצה לשתות הסוטה משברין ומכין אותה. אף על פי שבמלת יְעֹעֵרוּ לא נכפלה בו כי אם הפ"א בלבד שניהם ענין אחד ושרש אחר להם. וכן יש לפרש מוה עַרְעֵר תִּתְעַרְעַר. וכן יש לפרש מזה עוֹרְרוּ אַרְמְנוֹתֶיהָ, וכן תרגום יונתן פַּגְרוּ בִרְנְיָתָהָא. וענין אחר נָשֻׂא לַשָּׁוְא עָרֶֽיךָ (תהלים קלט, כ), וַֽי"י סָר מֵֽעָלֶיךָ וַיְהִי עָרֶֽךָ (שמואל א' כח, טז), פירוש אויביך ושונאך. וּמָֽלְאוּ פְנֵֽי־תֵבֵל עָרִֽים (ישעיה יד, כא), וּבַל ימלאו, וּבַל שוכר עומד במקום שנים. ופירוש עָרִים אויבים וכן תרגם יונתן בְּעֵיל דְבָבוּ. ויש לפרשו כמשמעו כי הוא הרס הערים כמו שאמר וְעָרָיו הָרָס (שם יד, יז), וכשימותו הוא ובניו, ימלאו פני תבל ערים. וכן פירש אדוני אבי ז"ל עִיר וּבֶהָלֽוֹת (ירמיה טו, ח), אויב. ויש לפרש מזה וְהִשְׁמַדְתִּי עָרֶֽיךָ (מיכה ה, יג), וכן תרגום יונתן וֶאֱשֵׁיצֵי בַּעֲלֵי דְבָבָךְ. וכן אמר בעל המסרה על ויהי עָרֶךָ ב' בלישנהון חד חסר וחד מלא וְהִשְׁמַדְתִּי עָרֶֽיךָ. ולדעתו אינו מזה נָשֻׂא לַשָּׁוְא עָרֶֽיךָ כי לא חשבו עמהם. ויתכן לפרש וְהִשְׁמַדְתִּי עָרֶֽיךָ כמשמעו, כמו שאמר וְהִכְרַתִּי עָרֵי אַרְצֶךָ (שם, י), כלומר שלא יהיו להם ערים בחומה מרוב אדם ומרוב השלום כמו שאמר פְּרָזוֹת תֵּשֵׁב יְרֽוּשָׁלַם (זכריה ב, ח) ופירוש נָשֻׂא לַשָּׁוְא עָרֶֽיךָ יש מפרשים כמו נָֽשְֹאוּ ופירושו אויביך נשאו שמך לשוא. ורבי משה הכהן פירש נשוא פָּעוּל כמשפטו, ופירוש כי עריך הוא כנוי שמך כמו נִאֵץ נִאַצְתָּ אֶת־אֹֽיְבֵי י"י בַּדָּבָר הַזֶּה (שמואל ב' יב, יד) ופירושו שמך הוא נשוא לשוא בפיהם. וענין אחר פְּשֹׁטָֽה וְעֹרָה (ישעיה לב, יא), והוא מקור. לְמַעַן הַבִּיט עַל־מְעֽוֹרֵיהֶֽם (חבקוק ב, טו), ענין חשוף וגילוי. והנפעל מזה עֶרְיָה תֵעוֹר קַשְׁתֶּךָ (שם ג, ט). אבל עֶרְיָה הוא שם מנחי הלמ"ד מזה העניו. וענין אחר כָּתְנוֹת עוֹר (בראשית ג, כא), בְּעוֹר־הַבָּשָׂר (ויקרא יג, ג). והקבוץ וְאֵת עֹרֹת גְּדָיֵי הָֽעִזִּים (בראשית כז, טז), ובקבוץ הזכרים עוֹרֵנוּ כְּתַנּוּר נִכְמָרוּ (איכה ה, י), ענינם ידוע. וענין אחר וְאֶת־עֵינֵי צִדְקִיָּהוּ עִוֵּר (ירמיה לט, ז), יְעַוֵּר פִּקְחִים (שמות כג, ח). והתאר אוֹ פִקֵּחַ אוֹ עִוֵּר (שם ד, יא), וְהֽוֹלַכְתִּי עִוְרִים (ישעיה מב, טז), כִּי אִם־הֱסִֽירְךָ הַעִוְרִים וְהַפִּסְחִים (שמואל ב' ה, ו). והתאר בלשון נקבה עַוֶּרֶת אוֹ שָׁבוּר (ויקרא כב, כב). לִפְקֹחַ עֵינַיִם עִוְרוֹת (ישעיה מב, ז). ופירוש הַעִוְרִים וְהַפִּסְחִים הם צלמי נחשת. ובבריתא דרבי אליעזר (פרק לו) אמרו אנשי יבוס לאברהם כרות עמנו ברית שאין זרעך יורש את העיר היבוס ואנו מוכרים לך את מערת המכפלה, ועשה כן, ואנשי יבוס עשו צלמי נחשת והעמידום ברחוב העיר וכתבו עליהם ברית שבועת אברהם, וכשבאו ישראל לארץ לא יכלו להכנס שם מפני השבועה שנאמר וְאֶת־הַיְבוּסִי יוֹשְׁבֵי יְרֽוּשָׁלַם לֹֽא־יָוכְלוּ [יָֽכְלוּ] בְנֵֽי־יְהוּדָה לְהֽוֹרִישָׁם (יהושע טו, סג) וכשמלך דור רצה להכנס שם ולא הניחוהו שנאמר ויאמרו אנשי יבוס לדור לא יבא דוד, אמרו לו אין אתה יכול להכנס עד שתסיר הצלמים הללו שכתוב עליהם ברית השבועה שנאמר כִּי אִם־הֱסִֽירְךָ הַעִוְרִים וְהַפִּסְחִים (שמואל ב' ה, ו), ואלו הם הצלמים שעֵינַיִם לָהֶם וְלֹא יִרְאוּ רגלים להם ולא יהלכו (תהלים קטו, ו-ז), שְׂנֻאֵו [שְׂנֻאֵי] נֶפֶשׁ דָּוִד (שמואל ב' ה, ח) שונא מלשמוע ומלעבוד עבודה זרה. והחכם רבי אברהם אבן עורא ז"ל פירש כי אם הסירך כמו אם הסיר לך, כלומר אם נסיר למלחמתך הַעִוְרִים וְהַפִּסְחִים שכנו הם ימנעוך שלא תבא הנה כי בנינינו חזק מאד. ויונתן תרגם הַעִוְרִים וְהַפִּסְחִים חַטָאַיָא וְחַיָבַיָא.

עושׁ  
עוּשׁוּ וָבֹאוּ כָל־הַגּוֹיִם (יואל ד, יא), פירושו האספו. וכן אמר התרגום יִתְכַּנְשׁוּן וְיֵיתוּן כָּל עַמְמַיָא. ומזה נקרא עָשׁ כְּסִיל וְכִימָה (איוב ט, ט), שהוא אסיפת הכוכבים והוא זנב טלה. וכן יְדַכְּאוּם לִפְנֵי־עָֽשׁ (שם ד, יט), כלומר כל זמן שהעש קיים רוצה לומר לעולם כמו שנאמר לָנֶצַח יֹאבֵֽדוּ (שם). ונראית עי"ן הפעל ביו"ד וְעַיִשׁ עַל־בָּנֶיהָ תַנְחֵֽם (שם לח, לב).

עות  
עָוְתָה וַשְׁתִּי הַמַּלְכָּה (אסתר ח, טז). והנפעל בֶּֽן־נַֽעֲוַת הַמַּרְדּוּת (שמואל א' כ, ל), תאר בפלס נִפְעַל. וכבר כתבנוהו בשרש עָוָה. והפעל הדגוש [פִּעֵל] לְעַוֵּת אָדָם בְּרִיבוֹ (איכה ג, לו), כִּי־שֶׁקֶר עִוְּתוּנִי (תהלים קיט, עח), אֵת אֲשֶׁר עִוְּתֽוֹ (קהלת ז, יג). וההתפעל וְהִֽתְעַוְּתוּ אַנְשֵׁי הֶחָיִל (שם יב, ג). והשם עַוָתָה בשקל בַּלָּהָה, רָאִיתָה י"י עַוָּתָתִי (איכה ג, נט). כלם עול ועוות וידוע הוא. וענין אחר לָדַעַת לָעוּת אֶת־יָעֵף דָּבָר (ישעיה נ, ד), פירוש לְזַמֵּן ליעף דבר והוא הצמא לשמוע את דבר י"י שיזמינו לו הדבר בעתו. ומזה עֵת לָלֶדֶת וְעֵת לָמוּת (קהלת ג, ב), לֹא־עֵת הֵֽאָסֵף הַמִּקְנֶה (בראשית כט, ז), בָּעֵת הַהִוא (דברים ג, יח), אִם־לְעֵת כָּזֹאת (אסתר ד, יד), בָּא הָעֵת קָרוֹב הַיּוֹם (יחזקאל ז, ז). ובהתהבר עם הכנויים ידגש התי"ו למ"ד הפעל תמורת הנח כמו וּפְטוּרֵי צִצִּים (מלכים א' ו, יח) שהוא מן צִיץ ויתכן היות שרש עת עָתַת. ובא לָעוּת בשרק כמו וְלָבוּר אֶת־כָּל־זֶה (קהלת ט, א). וכן רבותינו ז"ל זכרוהו כפול יאמרם (בבא קמא סט, ע"א) לעיתותי ערב. או יהיה לעיתותי ערב בשני סימני רבוי ברבוי הזכרים וברבוי הנקבות ואין שם כפל. וכן מֵרַֽאֲשֹׁתֵי שָׁאוּל (שמואל א' כו, יב) בשני סימני רבוי. וְנָֽתַתִּי גִשְׁמֵיכֶם בְּעִתָּם (ויקרא כו, ד), כִּי גַּם לֹֽא־יֵדַע הָֽאָדָם אֶת־עִתּוֹ (קהלת ט, יב), וְקָרוֹב לָבוֹא עִתָּהּ (ישעיה יג, כב). לָמָּה תָמוּת בְּלֹא עִתֶּֽךָ (קהלת ז, יז), פירוש עת הקצוב לאדם ברוב והוא לשבעים או לשמונים שנה כמו שאמר יְמֵי שְׁנוֹתֵינוּ בָּהֶם שִׁבְעִים שָׁנָה וְאִם בִּגְבוּרֹת שְׁמוֹנִים שָׁנָה (תהלים קנ, י). והקבוץ וּלְעִתִּים רְחוֹקוֹת הוּא נִבָּֽא (יחזקאל יב, כז), וְהָיָה אֱמוּנַת עִתֶּיךָ (ישעיה לג, ו), כלם ענין ומן. ומזה עוד וְעֵת וּמִשְׁפָּט יֵדַע לֵב חָכָֽם (קהלת ח, ה), כלומר שידע החכם זמן כל הדברים ומשפטם. יֹדְעֵי הָֽעִתִּים (אסתר א, יג), יודעי הזמנים לכל דבר ולכל ענין כמו שאמר החכם לַכֹּל זְמָן וְעֵת לְכָל־חֵפֶץ (קהלת ג, א). וכן אמרו רבותינו ז"ל (מגילה יב, ע"ב) שיודעים לעבר השנים ולקבוע החדשים. וכן וּמִבְּנֵי יִשָּׂשׂכָר יֽוֹדְעֵי בִינָה לָֽעִתִּים (דברי הימים א' יב, לב) בְּעִתִּים מְזֻמָּנוֹת (נחמיה יג, לא), רוצה לומר שלא היה שם הפסק. או פירוש מזומנות על המשמרות שהיו מזומנים לעתים הידועים לקרבן ולבכורים. יָבֹא לְעִתִּים מְזֻמָּנִים (עזרא י, ד), פירוש לעתים שנתן אותו ומן שיבא לפנינו. והקבוץ בלשון נקבות בְּיָֽדְךָ עִתֹּתָי (תהלים לא, טז). והתאר עם יו"ד היחס בְּיַד־אִישׁ עִתִּי (ויקרא טז, כא), איש מזומן ללכת שם שהולך שם עתים הרבה. והחכם רבי יונה הוציאם לענין אחר ואין צורך. ומזה עוד עַתָּה אָקוּם יֹאמַר י"י  (ישעיה לג, י), וְעַתָּה אדני המלך לא ידעת (מלכים א' א, יח), לֹֽא־עַתָּה יֵבוֹשׁ יַֽעֲקֹב (ישעיה כט, כב), וַֽאֲנִי מֵעַתָּה לֹא־יַֽעֲמָד־בִּי כֹּחַ וּנְשָׁמָה לֹא נִשְֽׁאֲרָה־בִֽי (דניאל י, יז), וכן כולם מהענין הזה רוצה לומר העת הזאת. ויש אומרים כי עת חסר נו"ן הנראית בלשון ארמית וּכְעֶנֶת. 

עז  
וְעֵז מְשֻׁלֶּשֶׁת (בראשית טו, ט), וְאֵת כָּל־הָֽעִזִּים הַנְּקֻדּוֹת וְהַטְּלֻאֹת (שם ל, לה), וְאִם־עֵז קָרְבָּנוֹ (ויקרא ג, יב). יְרִיעֹת עִזִּים (שמות כו, ז), פירושו צמר עזים. וכן טָווּ אֶת־הָֽעִזִּֽים (שם לה, כו), ידוע. ויתכן ששרשו עָזַז והדגש בחבורו יוכיח בשקל פִּתִּים, או עָנַז בשקל חִטִים וכן בערבי ענ"ז. עֲזָאזֵל מלה מורכבת מן עֵז ואָזַל. ונקרא ההר כן לפי שהעז היה הולך לשם. ותרגום הוֹלֵךְ (בראשית טו, ב) אָזֵל.

עזז  
וַתָּעָז יַד־מִדְיָן (שופטים ו, ב), יָעֹז בְּהַוָּתֽוֹ (תהלים נב, ט), הַֽחָכְמָה תָּעֹז לֶחָכָם (קהלת ז, יט), גם הוא בודד כאשר כתב החכם רבי יהודה כלומר תהיה לו עזה ושלטת. והחכם רבי יוגה ברחב שהוא עובר. עוּזָּה אֱלֹהִים [זוּ פָּעַלְתָּ לָּֽנוּ] (תהלים סח, כט), נכתב בו"ו ובדגש והוא ציווי, פירוש עוּזָּה אֱלֹהִים בעבורינו כנגד האויב כמו שפעלת לנו פעמים רבות. וענין זוּ כמו זוּ חָטָאנוּ לוֹ (ישעיה מב, כד)  יהיה בענין אשר או יהיה בענין זה. והמקור לָעוֹז בְּמָעוֹז פַּרְעֹה (ישעיה ל, ב), ובתשלומו בַּֽעֲזוֹז עִינוֹת תְּהֽוֹם (משלי ח, כה). והפעל הכבד [הִפְעִיל] הֵעֵזָה פָנֶיהָ וַתֹּאמַר לֽוֹ (שם ז, יג), בקלות הזי"ן והיתה ראויה להדגש. והשם י"י עֹז לְעַמּוֹ יִתֵּן (תהלים כט, יא), בחלם. ובקמץ חטף בְּעָזְּךָ יִֽשְׂמַח־מֶלֶךְ (שם כא, ב), עָזִּי וְזִמְרָת יָהּ (שמות טו, ב), עָזִּי וְזִמְרָת יָהּ י"י (ישעיה יב, ב), עָזִּי וְזִמְרָת יָהּ וַֽיְהִי־לִי לִֽישׁוּעָֽה (תהלים קיח, יד), ושארא בשרק. י"י עֻזִּי וּמָגִנִּי בּוֹ בָטַח לִבִּי (שם כח, ז). ובתשלומם וֶעֱזוּז מִלְחָמָה (ישעיה מב, כה), וֶעֱזוּז נוֹרְאֹתֶיךָ יֹאמֵרוּ (תהלים קמה, ו), וֶעֱזוּזוֹ וְנִפְלְאוֹתָיו (שם עח, ד). ובתוספת מ"ם ונפול הכפל לָעוֹז בְּמָעוֹז פַּרְעֹה (ישעיה ל, ב). עַל רֹאשׁ הַמָּעוֹז הַזֶּה (שופטים ו, כו), ואמר זה על הסלע כי הוא מקום מעוז. י"י עֻזִּי וּמָֽעֻזִּי (ירמיה טז, יט). לַשְׁמִד מָֽעֻזְנֶֽיהָ (ישעיה כג, יא), הנו"ן נוספת או היא תחת אות הכפל והזי"ן רפה. כִּי שֻׁדַּד מָֽעֻזְּכֶֽן (שם כג, יד), חֶדְוַת י"י הִיא מָֽעֻזְּכֶֽם (נחמיה ח, י), הזי"ן דגושה. והתאר וּמֶלֶךְ עַז יִמְשָׁל־בָּם (ישעיה יט, ד), כִּי־עַז הָעָם (במדבר יג, כח). יֶתֶר שְׂאֵת וְיֶתֶר עָֽז (בראשית מט, ג). וכבר כתבנו פירושו בשרש נָשָֹא בשני פנים. יָגוּרוּ עָלַי עַזִים (תהלים נט, ד), חֵמָה עַזָּֽה (משלי כא, יד). ובתשלומו  י"י עִזּוּז וְגִבּוֹר (תהלים כד, ח), הַמּוֹצִיא רֶֽכֶב־וָסוּס חַיִל וְעִזּוּז (ישעיה מג, יז), בפלס חִתּוּל (יחזקאל ל, כא) פִּגּוּל הוּא (ויקרא יט, ז). ומזה הענין וְאֶת־הַפֶּרֶס וְאֵת הָֽעָזְנִיָּֽה (ויקרא יא, יג), כי על רוב עזה נקראה כן. וכן מצאנוה במשנה שנקראת עוז (כלים פרק שבעה עשר משנה יד) חוץ מכנף העוז, ופירשו בו שהוא עזניה. ורבי יונה פירש מזה עֲזָאזֵל כלומר שהיה קשה ועז. וכבר כתבנוהו בשרש עַז. 

עזב  
עָזַב כַּכְּפִיר סֻכּוֹ (ירמיה כה, לח), עַל־כֵּן יַֽעֲזָב־אִישׁ (בראשית ב, כד), כִּי לֹא אֶֽעֱזָבְךָ (שם כח, טו), אַל־נָא תַּֽעֲזֹב אֹתָנוּ (במדבר י, לא), וַֽיַּֽעֲזֹב אֶת־עֲבָדָיו וְאֶת־מִקְנֵהוּ בַּשָּׂדֶֽה (שמות ט, כא). עֲזֻבוֹת עָרֵי עֲרֹעֵר (ישעיה יז, יב). וְרַבָּה הָֽעֲזוּבָה בְּקֶרֶב הָאָֽרֶץ (שם ו, יב) כלל אל הבתים והשדות והכרמים העזובים והשוממים מאין אדם. ויש אומרים שהוא שם בשקל מְלוּכָה. עָלֶיךָ יַֽעֲזֹב חֵֽלֶכָה (תהלים י, יד), על דרך השלך על י"י יהבך (תהלים נה, כג). הֲיַֽעַזְבוּ לָהֶם הֲיִזְבָּחוּ (נחמיה ג, לד), פירוש וכי סבורים הם שיעזבו להם לבנות בית המקדש ולזבוח. עָצוּר וְעָזֽוּב (דברים לב, לו), כתב אדוני אבי ז"ל עצור העושר שהוא ע  צור בבתים, ועזוב המקנה שהוא עזוב בשדה. מִיּוֹם עָזְבָה אֶת־הָאָרֶץ (מלכים ב' ח, ו), והוא מקור והה"א לנקבה ואף על פי שהיא רפה. וכבר כתבנוה עם חברותיה הרפות הראויות להראות במפיק בחלק הדקדוק. והמסורת עליו ב' עָזְבָה יְתֹמֶיךָ (ירמיה מט, יא), ודין מזה למדנו שהעי"ן חטופה. ילדה וְעָזוֹב (שם יד, ה). והנפעל מַדּוּעַ נֶעֱזַב בֵּית־הָאֱלֹהִים (נחמיה ב, יא) פתח כי הוא פעל עובר. וְֽלֹא־רָאִיתִי צַדִּיק נֶעֱזָב (תהלים לז, כה), קמוץ מפני שהוא בינוני או מפני ההפסק. עִיר לֹא נֶעֱזָֽבָה (ישעיה סב, יב), תֵּֽעָזֵב הָֽאֲדָמָה (שם ז, טז), בצרי. הַלְמַעַנְךָ תֵּעָזַב אָרֶץ (איוב יח, ד), עי"ן הפעל בפתח. ומה שלא נזכר פעלו [פֻּעַל] הֲמוֹן עִיר עֻזָּב (ישעיה לב, יד). וכן אֵיךְ לֹֽא־עֻזְּבָה עִיר (ירמיה מט, כה), פירושו איך לא עזובה מלהלחם עליה. וכן תרגם יונתן אֵיכְדֵין לָא אִשְׁתְּבִיקַת. ויש מפרשים מן וַיַּֽעַזְבוּ יְרוּשָׁלַם (נחמיה ג, ח), כלומר איך לא נבנתה ולא נתחזקה. וענין אחר קרוב לענין הזה בְּעִזְבוֹנַיִךְ נָתָנּוּ (יחזקאל כז, יט). וכל אשר בפרשה ההיא ענינם ענין סחורה, והזי"ן דגושה. וענין אחר וַיַּֽעַזְבוּ יְרוּשָׁלַם עַד הַֽחוֹמָה הָֽרְחָבָֽה (נחמיה ג, ח). ויש מפרשים כמוהו הֲיַֽעַזְבוּ לָהֶם הֲיִזְבָּחוּ (שם ג, לד), ענין בנין וחוזק. ובדברי רבותינו ז"ל (בבא מציעא פדק עשירי משנה ב. דף קטו, ע"ב) התחתון נותן הקורה והעליון המעזיבה. צריך שיהא תחתיו מעזיבה שלשה טפחים (בבא בתרא פרק שני משנה ב. דף כ, ע"ב). והוא כלל לבנין שעל התקרה והתקרה היא הקורות או הקנים שמקרה בהן, והטיט שנותן עליה ומעגל במעגלה נקראת מעזיבה, והוא חוזק התקרה. ובענין טעינת המשא עָזֹב תַּֽעֲזֹב עִמּֽוֹ (שמות כג, ה), אֶֽעֶזְבָה עָלַי שִׂיחִי (איוב י, א).

עזק  
וַיְעַזְּקֵהוּ וַיְסַקְּלֵהוּ (ישעיה ה, ב), פירושו חפרו. וכן בדברי רבותינו ז"ל (מנחות פה, ע"ב) הלוך בשדה ומצאו יושב ועוזק תחת הזתים, פירושו חופר ומשליך את האבנים ממנו. או פירושו עושה גדר סביבותיו. וכן יש לפרש ויעזקהו גדרו סביבותיו כטבעת שהוא עגול. ותרגום טַבַּעַת (במדבר לא, נ) עִזְקָן.

עזר  
עַד־הֵנָּה עֲזָרָנוּ י"י (שמואל א' ז, יב), אִמַּצְתִּיךָ אַף־עֲזַרְתִּיךָ (ישעיה מא, י), אִישׁ אֶת־רֵעֵהוּ יַעְזֹרוּ (שם מא, ו), וְכָשַׁל עוֹזֵר וְנָפַל עָזֻר (שם לא, ג), וַֽי"י אלהים יַֽעֲזָר־לִי (שם נ, ז), וַֽיַּעְזְרוּ אַֽחֲרֵי אֲדֹֽנִיָּֽה (מלכים א' א, ז), יַעְזְרֶהָ אֱלֹהִים לִפְנוֹת בֹּֽקֶר (תהלים מו, ו), מֵאֵל אָבִיךָ וְיַעְזְרֶךָּ (בראשית מט, כה), הו"ו כענין שי"ן השמוש ופירושו מאל אביך בא לך זה התוקף שיעזרך. והנפעל בו בָטַח לִבִּי וְֽנֶעֱזָרְתִּי (תהלים כח, ז) וַיֵּעָֽזְרוּ עֲלֵיהֶם (דברי הימים א' ה, כ), כִּֽי־הִפְלִיא לְהֵֽעָזֵר (שם ב' כו, טו). ופעל הכבד [הִפְעִיל] הֵם מַעְזְרִים אוֹתָם (שם ב' כח, כג), משפטו מַעְזִירִים בפלס אֲשֶׁר אַתֶּם מַחְלְמִֽים (ירמיה כט, ח) שמשפטו מחלימים כמו שבאו גם כן וַֽיַּדְרְכוּ אֶת־לְשׁוֹנָם (ירמיה ט, ב) וַיַּדְבְּקוּ גַם־הֵמָּה (שמואל א' יד, כב) שמשפטם וידריכו, וידביקו. ופירוש שאשר הֵם מַעְזְרִים רוצה לומר כי הם עוזרים אותם ומעזירים אותם לאחרים. והשם וְעֵזֶר מִצָּרָיו תִּֽהְיֶֽה (דברים לג, ז), בחמש נקודות. רֹכֵב שָׁמַיִם בְּעֶזְרֶךָ (שם לג, כו). ומשקל אחר עֶזְרָה בְצָרוֹת נִמְצָא מְאֹֽד (תהלים מו, ב). הַאִם אֵין עֶזְרָתִי בִי (איוב ו, יג), החכמה והצדקה העוזרת אותי. ואמר על האשה אֶֽעֱשֶׂה־לּוֹ עֵזֶר כְּנֶגְדּֽוֹ (בראשית ב, יח), כי היא עוזרת האדם תמיד ומשמשתו. עַד־הָֽעֲזָרָה הַגְּדוֹלָה (יחזקאל מג, יד), עַד־הָֽעֲזָרָה הַתַּחְתּוֹנָה (שם), וְהָֽעֲזָרָה הַגְּדוֹלָה וּדְלָתוֹת לַֽעֲזָרָה (דברי הימים ב' ד, ט), הוא החצר שנאספים בו ישראל בבית המקדש להתפלל שם והקדוש ברוך הוא שומעם ועוזרם לפיכך נקראת עזרה כי כל הבא להתפלל שם בלב שלם נעזר בי"י אליו.

עט  
עֵט סוֹפֵר מָהִֽיר (תהלים מה, ב), בְּעֵט־בַּרְזֶל וְעֹפָרֶת (איוב יט, כד), פירוש קולמוס. ופירוש בְּעֵט־בַּרְזֶל וְעֹפָרֶת לא ששבה מלת עט על עופרת כי בעט עופרת לא יכתבו על הצור, רק פירושו בעט הברזל ובעופרת, כי מי שיכתוב על האבנים חוקק תחלה האבן בעט ואחר כך ממלא החקק עופרת כדי שיהא קיים לעד, כי אם ישאר החקק ריקן יתפוצצו צדי החקק לימים ותשוב הכתיבה נמחקת ולא תראה. וכתב רבי יונה שידמה שמלת עֵט היא מן השלישיים משרש עָטָה, אתר שמצא בדברי רבותינו ז"ל (בבא בתרא יז, ע"א) ארבעה מתו בעטיו של נחש, ופירשו בו בקולמוס שנכתב בו המות לבני אדם. והנכון מה שפירשו עוד בעטיו בעצתו כמו עֵטָא וּטְעֵם (דניאל ב, יד). והראיה כי אמר התרגום על ישי כי הוא מהארבעה שמתו בעטיו של נחש. [ואמר התרגום] בפסוק וְעֹבֵד הוֹלִיד אֶת־יִשָׁי (רות ד, כב) ועובד אוליד ית ישי דמהקרא נחש בנין דלא אשתכחת ביה עילא ושחיתא לאיתמסרא בידוי דמלאכא דמותא למסב ית נפשיה מיניה וחיה יומין סגיאין עד דאדכר קדם י"י עֵיטָא דיהב חיויא לחוה אתת אדם למיכל מן אילנא דאכלין פתי חכימין לידע בין טוב לביש ועל ההוא עיטא אתחייבו מותא כל דיירי ארעא ובההיא עילא שכיב ישי דיקא. ויהיה עֵט מן השניים או מנחי העי"ן שיהיה שרשו עיט ולא מן השלישיים מנחי הלמ"ד. 

עטה  
וְעָטָה אֶת־אֶרֶץ מִצְרַיִם כַּֽאֲשֶׁר־יַֽעְטֶה הָֽרֹעֶה אֶת־בִּגְדוֹ (ירמיה מג, יב), עֹטֶה אוֹר כַּשַּׂלְמָה (תהלים קד, ב), כְּבֶגֶד יַעְטֶה (שם קט, יט), וְעַל־שָׂפָם יַעְטֶה (ויקרא יג, מה), וְעֹֽטְךָ עָטֹֽה (ישעיה כב, יז). והפעל הדגוש [פִּעֵל] מְעֻטָּה לְטָֽבַח (יחזקאל כא, כ), בשקל מְגֻלָה. והפעל הככד [הִפְעִיל] ממנו הֶעֱטִיתָ עָלָיו בּוּשָׁה סֶֽלָה (תהלים פט, מו). והשם מַֽעֲטֵה תְהִלָּה (ישעיה סא, ג), ענינם ענין העטיפה בכסות. וענין אחר בהראות למ"ד הפעל שַׁלָּמָה אֶֽהְיֶה כְּעֹטְיָה (שיר השירים א, ז), פירוש כנוטה וסרה על עדרי חביריך. וכן וַיַּעַשׂ [וַיַּעַט] הָעָם אֶל־ שַָּׁלָל [הַשָּׁלָל] (שמואל א' יד, לב), וַתַּעַט אֶל־הַשָּׁלָל (שם טו, יט), ולפי שהיו"ד והתי"ו פתוחים הם משרש זה. אבל וַיָּעַט בָּהֶֽם (שם א' כה, יד), שהיו"ד קמוצה הוא משרש עיט, כמו שאנו עתידים לבאר. 

עטן  
עֲטִינָיו מָֽלְאוּ חָלָב (איוב כא, כד), יש מפרשים הכלים שחולבין לתוכן. ואין בזה יתרון עושר וגדולה, אלא ידמה כי ירצה לומר הכלים הגדולים. וכתב החכם רבי יונה כי בלשון ערבי יקראו עטיני"ם המקומות שמקבצים בהם המים וזולתם.  ובלשון רבותינו ז"ל (מעשרות פרק רביעי משגה ג. דף סג, ע"ב) הנוטל זיתים מן המעטן, והוא הכלי שנותנין בו הזיתים.

עטף  
וַֽעֲמָקִים יַֽעַטְפוּ־בָר (תהלים סה, יד), כלומר יתכסו מרוב התבואה. וענין העטוף ידוע בדברי רבותינו ז"ל (שבת לא, ע"א) נתעטף ויצא לקראתו. ואמרו (מועד קטן כב, ע"א) כל עטיפה שאינה בעטיפה ישמעאל אינה עטיפה, והוא שמכסה שפמו וזקנו וחוטמו במצנפתו או בטליתו. הַמַּֽחֲלָצוֹת וְהַמַּֽעֲטָפוֹת (ישעיה ג, כב), הוא הכסות שם תכסים בו. יַעְטֹף יָמִין וְלֹא אֶרְאֶֽה (איוב כג, ט), כאילו יתכסה ויתעלם לצד דרום ולא אראנו. יַֽעֲטָף־שִׁית חָמָס לָֽמוֹ (תהלים עג, ו), יתכסה ויתחבא לגזול עוברי דרכים לשיח ולקחה החמס למו. כִּי־רוּחַ מִלְּפָנַי יַֽעֲטוֹף (ישעיה נז, טז), כי הרוח תצא מלפני שיעטוף האדם וילבשנו. ורמז זה לתחית המתים כי הרוח אף על פי שהיא פנימית היא מכסהו ומחסהו כי מבלתה הוא כאבן. ובא הלשון הזה בענין הצרה והצוקה, ובענין מרבית התפלה והבקשה כי האדם בעת צרתו הוא מדוכא ומעונה כאילו הוא מתעטף קצתו בקצתו. וכן בעת התפלה כשירבה להתפלל ולהתחנן בכל לבו כך הוא כפוף ומעונה כאילו הוא מתעטף קצתו בקצתו. ועל ענין זה נאמר תְּפִלָּה לְעָנִי כִֽי־יַֽעֲטֹף (תהלים קב, א), הָֽעֲטוּפִים בְּרָעָב (איכה ב, יט). נַפְשָׁם בָּהֶם תִּתְעַטָּֽף (תהלים קז, ה). בֵּֽעָטֵף עוֹלֵל וְיוֹנֵק (איכה ב, יא), בְּהִֽתְעַטְּפָם כֶּֽחָלָל (שם ב, יב), בַּֽעֲטֹף לִבִּי (תהלים סא, ג). בְּהִתְעַטֵּף עָלַי נַפְשִׁי (יונה ב, ח). ואדוני אבי ז"ל פירש כי רוח מלפני יעטף כמו תְּפִלָּה לְעָנִי כִֽי־יַֽעֲטֹף, אמר כי לא לעולם אריב, כלומר לא אהיה במריבה לעולם ובקצף, כי הרוח שבהם תעטוף ותתפלל לפני שאוציאנה מעונות הגוף ושאתן לישראל לב חדש שלא יחטאון עוד ואני אעשה בקשתה ושאלתה כי אני עשיתי הנשמות והם עליונות מחצרי ומבית משכני. וענין אחר וּבְהַֽעֲטִיף הַצֹּאן לֹא יָשִׂים (בראשית ל, מב), וְהָיָה הָֽעֲטֻפִים לְלָבָן (שם), ענין התאחר כתרגומו וּבְלַקִּישׁוּת עָנָא, רוצה לומר על לידת הצאן שתלתה באחרונה, ומן שילדו רוב הצאן ובאותו זמן לא ישים יעקב את המקלות, כי הזמן שתלדנה רוב הצאן ירע יעקב כי יבא לבן על הצאן לראות מה תלדנה ולפיכך לא היה משים המקלות באותו הזמן.

עטר  
לַֽעֲטֶרֶת צְבִי (ישעיה כח, ה), וְהָרִים הָֽעֲטָרָה (יחזקאל כא, לא), תָּשִׁית לְרֹאשׁוֹ עֲטֶרֶת פָּֽז (תהלים כא, ד). והקבוץ וְעָשִׂיתָ עֲטָרוֹת (זכריה ו, יא). הענין ידוע. והפעל הקל מזה השם עֹֽטְרִים אֶל־דָּוִד וְאֶל־אֲנָשָׁיו (שמואל א' כג, כו), פירוש מסובבים אותו ומארבים לו סביב כעטרה לתפשם. והפעל הכבד [הִפְעִיל] עַל־צֹר הַמַּֽעֲטִירָה (ישעיה כג, ח), נותנת עטרה וכבוד לאנשיה. ואפשר להיות ממנו רָצוֹן תַּעְטְרֶֽנּוּ (תהלים ה, יג), כמו תעטירנו כמו יַעְשְׁרֶנּוּ הַמֶּלֶךְ (שמואל א' יז, כה). ופירושו תסובבנו רצון סביביו כצנה שהיא עגולה כעטרה. ואפשר לומר גם כן שהוא מן הקל. וכבד אחר [פִּעֵל] עִטַּרְתָּ שְׁנַת טוֹבָתֶךָ (שם סה, יב), בָּֽעֲטָרָה שֶׁעִטְּרָה־לּוֹ אִמּוֹ (שיר השירים ג, יא), הַֽמְעַטְּרֵכִי חֶסֶד וְרַֽחֲמִֽים (תהלים קג, ד), וְכָבוֹד וְהָדָר תְּעַטְּרֵֽהוּ (שם ח, ו). 

עטשׁ  
עֲטִישֹׁתָיו תָּהֶל אוֹר (איוב מא, י), הלשון הזה ידוע בדברי רבותינו ז"ל (ברכות כד, ע"ב) המתעטש בתפלה סימן יפה לו. עיטוּשׁ סימן יפה לחולה (שם נו, ע"ב) אשטתוד"ר בלע"ז. 

עיב  
אֵיכָה יָעִיב בְּאַפּוֹ י"י (איכה ב, א), כטעם יחשיך מן עב. עָבִים סֵֽתֶר־לוֹ (איוב כב, יד), כְּעָב טַל (ישעיה יח, ד), כְּעָב מַלְקֽוֹשׁ (משלי טז, טו), הִנֵּה־עָב קְטַנָּה כְּכַף־אִישׁ (מלכים א' יח, מד), הִנֵּה י"י רֹכֵב עַל־עָב קַל. ואמר (ישעיה יט, א), יָעִיב במקום יחשיך כי יום המעונן חשך. ויש לפרש הרימם בתחילה עד העבים ובאפו השליכם לארץ וזהו שאמר אחריו השליך משמים ארץ. והראשון נכון. בָּאוּ בֶּעָבִים (ירמיה ד, כט), פירוש במקומות הגבוהות כעבים. וכבר פירשנורהו בשרש עָבָה פירוש אחר. וקבוץ עב בלשון נקבות עבות בקר לא עָבוֹת (שמואל ב' כג, ד), זֹרְמוּ מַיִם עָבוֹת (תהלים עז, יח). 

עיה  
לְעִי הַשָּׂדֶה (מיכה א, ו), בפלס אַף־בְּרִי יַטְרִיחַ (איוב לז, יא) מן רָוָה, ובפלס נִי מן וְנָֽשְׂאוּ אֵלַיִךְ בְּנִיהֶם קִינָה (יחזקאל כז, לב) ופירוש לְעִי הַשָּׂדֶה לחרבות השֹדה וכן אַךְ לֹֽא־בְעִי יִשְׁלַח־יָד (איוב ל, כד). וְהָֽיְתָה מְעִי מַפָּלָֽה (ישעיה יז, א), המ"ם נוספת. והקבוץ שָׂמוּ אֶת־יְרֽוּשָׁלַם לְעִיִּֽים (תהלים עט, א), וִירוּשָׁלַיִם עִיִּים תִּֽהְיֶה (ירמיה כו, יח), כולם ענין חרבה ושממה. בְּעִיֵּי הָֽעֲבָרִים (במדבר כא, יא), ותרגם אנקלוס בִּמְגִיזַת עֲבָרָאֵי. ויונתן תרגם עַל הַֽמַּעְבְּרוֹת (יהושע ב, ז) עַד מְגִזָתָא. או פירוש עִי, עִיִּים גל, גלים והכל אחד, כי החרבה לגלים. ותרגם יונתן וְהָֽיְתָה בָבֶל לְגַלִּים (ירמיה נא, לז) לְיַגְרִין. ותרגם לְעִי הַשָּׂדֶה לְיַגְרֵי חַקְלָן. ופירוש אַךְ לֹֽא־בְעִי יִשְׁלַח־יָד אך לא בקבר ישלח הקדוש ברוך הוא יד ליסר בני אדם כי שם ינוחו מיסורין, ובפידו שישלח להמיתם להם תשועה. 

עיז  
שְׁלַח הָעֵז אֶֽת־מִקְנְךָ (שמות ט, יט), יֹֽשְׁבֵי הַגֵּבִים הֵעִֽיזוּ (ישעיה י, לא), הָעִזוּ בְּנֵי בִנְיָמִן (ירמיה ו, א), הָעִיזוּ אַל־תַּֽעֲמֹדוּ (שם ד, ו), כלם ענין המנוסה והאסיפה אל העיר.

עיט  
וַיָּעַט בָּהֶֽם (שמואל א' כה, יד), לפי שהיו"ד קמוצה הוא משרש הזה ויהיה מן ענין עַיִט שהוא העוף. קֹרֵא מִמִּזְרָח עַיִט (ישעיה מו, יא), הוא אומר על כורש וכנהו בלשון עוף לרוב קלותו ומהירתו לבא אל בבל. וַיֵּרֶד הָעַיִט עַל־הַפְּגָרִים (בראשית טו, יא), וְקָץ עָלָיו הָעַיִט (ישעיה יח, ו), בשניהם הה"א קמוצה שהוא לידיעה. הַעַיִט צָבוּעַ נַֽחֲלָתִי לִי (ירמיה יב, ט), הַעַיִט סָבִיב עָלֶיהָ (שם), הה"א בשניהם פתוחה שהיא לתמיהה. ואמרו כי העוף הדורס הוא הנקרא עַיִט. ובסמוך יֵעָֽזְבוּ יַחְדָּו לְעֵיט הָרִים (ישעיה יח, ו), לְעֵיט צִפּוֹר (יחזקאל לט, ד), הסמיכות הזה בסמיכות אַדְמַת־עָפָר (דניאל יב, ב), טִּיט הַיָּוֵן (תהלים מ, ג). ופירוש וַיָּעַט בָּהֶֽם הדיחם והפריחם מעל פניו. ומנחם חבר קורא ממזרח עיט עם עֵטָא וּטְעֵם (דניאל ב, יד), לשון עצה, וְאִישׁ עֲצָתִי הבא אחריו יוכיח. ופירוש הַעַיִט צָבוּעַ נַֽחֲלָתִי לִי כתבו אדוני אבי ז"ל כן, העיט צבוע מדם חללים יהיה סביב על נחלתי שבחרתי לי ואחר שישבע העיט יבואו חית השדה לאכול כמו שאמר לכו אספו כל חית השדה התיו לאכלה אמר לעופות אחר שתשבעו אתם לכו אספו כל חית השדה, בעבור כי כן המנהג שהעופות יבואו על החללים תחלה והחיות רואות העוף צבוע ויתורו מקום החללים. 

עים  
בַּעְיָם רוּחוֹ (ישעיה יא, טו), יתפרש לפי ענינו בתוקף רוחו. וכבר פירשתיו בשרש בָּעָה בענין אחר. ורבי אחי רבי משה ז"ל פירשו מן לְעִי הַשָּׂדֶה (מיכה א, ו) שפירושו גל, ויהיה בעים כמו בְּגַלָּם כלומר בגלי הים והנהר יניף ידו ורוחו.

עין  
כִּי עַיִן בְּעַיִן יִרְאוּ (ישעיה נב, ח), עֵינַיִם לָהֶם וְלֹא יִרְאֽוּ (תהלים קטו, ה), עֵינֵי י"י אֶל־צַדִּיקִים (שם לד, טז). לַמְרוֹת עֵנֵי כְבוֹדֽוֹ (ישעיה ג, ח), כלומר אפילו בפרהסיא הם ממרים. וזהו שאמר (שם ג, ט) וחטאתם כסדום הגידו לא כחדו שאין להם בשת שיכחדו חטאתם. ועני חסר יו"ד עי"ן הפעל. כִּי לַֽי"י עֵין אָדָם (זכריה ט, א), כלומר הבטתם ותוחלתם לי"י ואליו נושאים עיניהם. והוא בלשון נקבה. עַיִן תִּֽלְעַג לְאָב (משלי ל, יז), עֵינֶיךָ תִרְאֶינָה יְרֽוּשָׁלַם (ישעיה לג, כ), וְאֵת עֵֽינֵיהֶם הַזֹּנוֹת (יחזקאל ו, ט), כִּי י"י עֵינָיו מְשֹֽׁטְטוֹת בְּכָל־הָאָרֶץ (דברי חיטים ב' טז, ט). ובא בקבוץ בלשון זכרים יִרְאוּ עֵינָו [עֵינָיו] כִּידוֹ (איוב כא, כ), עֵינֵי י"י הֵמָּה מְשֽׁוֹטְטִים (זכריה ד, י), עֵינֶיךָ לְנֹכַח יַבִּיטוּ (משלי ד, כה). שִׁבְעָה עֵינָיִם (זכריה ג, ט), ופירוש שִׁבְעָה עֵינָיִם כאשר פירש לפניו (שם ד, י) שִׁבְעָה־אֵלֶּה עֵינֵי י"י הֵמָּה מְשֽׁוֹטְטִים בְּכָל־הָאָֽרֶץ, ורוצה לומר כי עיני י"י ישמרו הבנין שלא יהיה יכולה ביד שוטני ישראל להשבית המלאכה, וטעם שבעה שמירות רבות כמו שבע על חטאתיכם שבע יפול צדיק וקם וזולתם רבים ידוע. והפעל הקל ממנו וַיְהִי שָׁאוּל עוֵֹן [עוֹיֵן] אֶת־דָּוִד (שמואל א' יח, ט), כלומר נותן עיניו עליו ומביטו הבטת השנאה. ולפי דעתי כי כן בהבטה התוחלת כָּֽל־מַעְיָנַי בָּֽךְ (תהלים פז, ז), כלומר כל הבטתי ותוחלתי בך, ורבותינו ז"ל הרגילו הלשון בבנין הדגוש הרבה באמרם (בבא בתרא קטו, ע"א) אין לה עיין עליה. אין מעיינים במקום שמכריעין (שם פט, ע"א). וְהָיִיתָ לָּנוּ לְעֵינָֽיִם (במדבר י, לא), כלומר שתורה אותנו הדרך הטוב כמו העינים שמורין לאדם דרכו. או פירושו שתהיה לנו לעינים ונראה אותך תמיד ונוכל לגמלך טובה. וַתֵּשֶׁב בְּפֶתַח עֵינַיִם (בראשית לח, יד), הִוא בָֽעֵינַיִם (שם לח, כא), בפתח שהוא בגלוי ובפרהסיא שהיו עוברים ושבים דרך שם כמו שאמר (שם) עַל־הַדָּרֶךְ. וְעֵינוֹ כְּעֵין הַבְּדֹֽלַח (במדבר יא, ז), מראיתו כמראה הבדולח. כְּעֵין תַּרְשִׁישׁ (יחזקאל א, טז), במראיתו. כִּֽי־יִתֵּן בַּכֹּיס [בַּכּוֹס] עֵינוֹ (משלי כג, לא), מראהו וזהרו. וְאִם־בְּעֵינָיו עָמַד הַנֶּתֶק (ויקרא יג, לז) לֹֽא־הָפַךְ הַנֶּגַע אֶת־עֵינוֹ (שם יג, נה), מראהו שהיה לו מתחלה. ויש מפרשים מזה יָצָא מֵחֵלֶב עֵינֵמוֹ (תהלים עג, ז), כלומר יזהירו מראיתם מרוב השומן. ומפרשים יָצָא הזהיר כמו הַשֶּׁמֶשׁ יָצָא עַל־הָאָרֶץ (בראשית יט, כג). הִנֵּה הוּא־לָךְ כְּסוּת עֵינַיִם (בראשית כ, טז), פירוש האלף כסף נתתי לאחיך שיקנה לך בו כסות נאה שהיא עשויה עינים עינים. וכן פירשו בבראשית רבה (פרשה נב. דף נח, ע"ב). אוּלַי יִרְאֶה י"י בְּעֵונִי [בְּעֵינִי] (שמואל ב' טז, יב), יש מפרשים כי היו"ד הנקדמת בין העי"ן והנו"ן ראויה להאחר ומשפטו בְּעָנְיִי. ויונתן תרגם דִמְעַת עֵינִי. ויתכן לפרש בעיני בעניני שאני בו עתה. ורבותינו ז"ל הרגילו הרבה בזה הלשון באמרם (ברכות פרק רביעי משנה נ. דף כח, ע"ב) מעין שמנה עשרה. מעין כל ברכה וברכה (שם כט, ע"א) כלומר מענין כל ברכה. ומזה תרגם אנקלוס עֵין יַֽעֲקֹב (דברים לג, כח), כְּעֵין בִּרְכְּתָא דִבָרֵכִנּוּן, כלומר כענין שברכם כן נפל הבלם וגורלם בארץ ושכן כל אחד בטח בחלקו שנפל לו. עַל־עֵין הַמַּיִם (בראשית טז, ז), והוא בלשון נקבה עַל־כֵּן קָרָא שְׁמָהּ עֵין הַקּוֹרֵא (שופטים טו, יט), אֶל־עֵין מִשְׁפָּט הִוא קָדֵשׁ (בראשית יד, ז). והקבוץ עֲיָנֹת וּתְהֹמֹת (דברים ח, ז), ובסמוך עֵינֹת מַיִם (שמות טו, כז), בצרי. בַּֽעֲזוֹז עִינוֹת תְּהֽוֹם (משלי ח, כח). ובתוספת מ"ם מַעְיָן נִרְפָּשׂ (שם כה, כז), חַלָּמִישׁ לְמַעְיְנוֹ־מָֽיִם (תהלים קיד, ח), העי"ן בשוא והו"ו נוסף כו"ו בְּנוֹ בְעֹר (במדבר כד, טו). והקבוץ הַֽמְשַׁלֵּחַ מַעְיָנִים בַּנְּחָלִים (תהלים קד, י). ובסמוך מִמַּֽעַיְנֵי הַיְשׁוּעָֽה (ישעיה יב, ג), העי"ן בפתח. אֶל־כָּל־מַעְיְנֵי הַמַּיִם (מלכים א' יח, ה), העי"ן בשוא. ובקבוץ הנקבות בְּאֵין מַעְיָנוֹת נִכְבַּדֵּי־מָֽיִם (משלי ח, כד), ובסמוך כָּל־מַעְיְנוֹת תְּהוֹם רַבָּה (בראשית ו, יא), העי"ן בשוא. עֵין יַֽעֲקֹב (דברים לג, כח), על דרך מִמְּקוֹר יִשְׂרָאֵֽל (תהלים סח, כז). והכניס רבי יונה עם אלו כָּֽל־מַעְיָנַי בָּֽךְ (תהלים פז, ז). ויש לפרש בו כל עיוני והשגחתי בך. 

עיף  
עָיֵף וְיָגֵעַ (דברים כה, יח), כִּי־עָֽיְפָה נַפְשִׁי (ירמיה ד, לא). כבר זכרנום בשרש עוף. 

עיק  
הִנֵּה אָֽנֹכִי מֵעִיק תַּחְתֵּיכֶם כַּֽאֲשֶׁר תָּעִיק הָֽעֲגָלָה (עמוס ב, יג), מֵעִיק פעל יוצא, תָּעִיק פועל בודד ואמר על העגלה העיק על דרך משל כי אינה בעלת חיים שתעיק ותצר. ואמר עַמִיר ולא משא אחר כי מפני הנפוח הוא יותר מציר נושא העמיר מן משא אחר. שַׂמְתָּ מוּעָקָה בְמָתְנֵֽינוּ (תהלים סו, יא), מִפְּנֵי עָקַת רָשָׁע (שם נה, ד), תרגום צָרָה (שמואל א' כו, כד) עָקָא.  

עיר  
וְאֵת אֲשֶׁר־בָּעִיר (בראשית לד, כח). וקבוצו בהסתר היו"ד עי"ן הפעל וַיִּתֶּן־אֹכֶל בֶּֽעָרִים (שם מא, מח), עָרִים לָשָׁבֶת (במדבר לה, ב). ובהראות היו"ד וּשְׁלֹשִׁים עֲיָרִים לָהֶם (שופטים י, ד). וְלֹא אָבוֹא בְּעִֽיר (הושע יא, ט), בהסתתר ענינו מן הפסוק וענינו לא אבא בעיר אחרת כי אם בירושלם. ורבי יונה כתב בשם רבי יצחק בן רבי שאול ענינו ואם לא אבא בעיר כלומר שלא יכלכלני מקום. והצורך לזה בעבור שאמר בְּקִרְבֵּךְ קְדוֹשׁ (שם). ובא עיר בלשון זכר וְעָרֶיהָ עָלָה (ירמיה מח, טו), כי פירוש ועריה עלה נפסק כל אחר ואחר מעריה. ויתכן כי אמר לשון זכר על העם אשר בעיר. ויש לפרש עָר מוֹאָב (במדבר כא, כח), כמו עִיר. או הוא שם העיר כך. וכבר פירשתי וּמָֽלְאוּ פְנֵֽי־תֵבֵל עָרִֽים (ישעיה יד, כא), וְהִשְׁמַדְתִּי עָרֶֽיךָ (מיכה ה, יג), בשרש עור בשני פנים. וענין אחר וְעַיִר פֶּרֶא אָדָם יִוָּלֵֽד (איוב יא, יב), פירושו וכעיר פרא. וְעַל־עַיִר בֶּן־אֲתֹנֽוֹת (זכריה ט, ט). רֹֽכְבִים עַל־שְׁלֹשִׁים עֲיָרִים (שופטים י, ד). ובהסתר עי"ן הפעל אֹֽסְרִי לַגֶּפֶן עִירֹה [עִירוֹ] (בראשית מט, יא), וענינו החמור בעודו קטן. ונפל זה הלשון גם על הפרא שהפרא דומה לחמור. אך הפרא ממין חיה והחמור ממין הבהמה כמו שאמרו רבותינו ז"ל (ברכות ט, ע"ב) כדי שיכיר בין חמור לערוד, והערוד הוא הפרא.

עישׁ  
וְעַיִשׁ עַל־בָּנֶיהָ תַנְחֵֽם (איוב לח, לב), זכרנוהו בשרש עוּשׁ.

עכס  
אֵת תִּפְאֶרֶת הָֽעֲכָסִים (ישעיה ג, יח). והפעל הדגוש ממנו [פִּעֵל] וּבְרַגְלֵיהֶם תְּעַכַּֽסְנָה (שם ג, טז), הקשקשנה בעכסים שברגליהם. והוא חלי שמקשקש שנושאות הנשים ברגליהם. וגם כן נקרא הכבל עכס לפי שהוא מתקשקש כמו כן וּכְעֶכֶס אֶל־מוּסַר אֱוִֽיל (משלי ז, כב), הוא בשש נקודות.

עכר  
עָכַר אָבִי אֶת־הָאָרֶץ (שמואל א' יד, כט), עֲכַרְתֶּם אֹתִי (בראשית לד, ל), יַעְכֳּרְךָ י"י בַּיּוֹם הַזֶּה (יהושע ז, כה), וְאַתְּ הָיִיתְ בְּעֹֽכְרָי (שופטים יא, לה), הַֽאַתָּה זֶה עֹכֵר יִשְׂרָאֵֽל (מלכים א' יח, יז). והנפעל וּכְאֵבִי נֶעְכָּֽר (תהלים לט, ג), וּבִתְבוּאַת רָשָׁע נֶעְכָּֽרֶת (משלי טו, ו). ורבי יונה כתב כי הוא שם ומשקלו במשנה (בבא בתרא פרק שני משנה א. דף יז, ע"א) נברכת הכובסין, ענינם ענין השחתה. 

עלל  
שְׁפֹךְ עַל־עוֹלָל (ירמיה ו, יא), עֽוֹלָלִים שָֽׁאֲלוּ לֶחֶם (איכה ד, ד). ובצרי עוֹלֵל וְיוֹנֵק (שם ב, יא), מִפִּי עֽוֹלְלִים וְֽיֹנְקִים (תהלים ח, ג), הם הקטנים. ואפשר שיהיו המלות מרובעים מן עוּל יָמִים (ישעיה סה, כ). ומזה עוד עַמִּי נֹֽגְשָׂיו מְעוֹלֵל (שם ג, יב), והוא תאר בתוספת מ"ם. והתאר עוד בתוספת תי"ו וְתַֽעֲלוּלִים יִמְשְׁלוּ־בָֽם (שם ג, ד). ויש ענין אחר שהוא ענין עצם המעשה והפעולה אבל הוא על ענינים שונים כל אחר לפי מקומו. נוֹרָא עֲלִילָה (תהלים סו, ה), נורא מעשה כלומר שמעשיו נוראים. וכן גְּדֹל הָֽעֵצָה וְרַב הָֽעֲלִֽילִיָּה (ירמיה לב, יט), כלומר רב המעשה ובא הָֽעֲלִֽילִיָּה ועֲלִילָה כמו פְּלִֽילִיָּה (ישעיה כח, ז) ופְּלִילָה (ישעיה טז, ג). אֲשֶׁר הִתְעַלַּלְתִּי בְּמִצְרַיִם (שמות י, ב), שהראיתי בהם מעשי הנוראים והגדולים. לִבְנֵי יִשְׂרָאֵל עֲלִילֽוֹתָיו (תהלים קג, ז), מעשיו הגדולים. וכן אֶזְכֹּיר [אֶזְכּוֹר] מַֽעַלְלֵי־יָהּ (שם עז, יב). וּֽבַֽעֲלִילוֹתֶיךָ אָשִֽׂיחָה (שם עז, יג), וכל הדומים לאלו על הדרך הזה. אֶבְחַר בְּתַֽעֲלֻֽלֵיהֶם (ישעיה סו, ד), במעשה ההשחתה וההרס שאתעלל בהם. לְהִתְעוֹלֵל עֲלִלוֹת בְּרֶשַׁע (תהלים קמא, ד), הרי פירש העלילות שהם ברשע. וכן רֹעַ מַֽעַלְלֵיכֶֽם (ירמיה ד, ד), וְאֵת כָּל־עֲלִילוֹתֵיכֶם אֲשֶׁר נִטְמֵאתֶם בָּם (יחזקאל כ, מג), וְכַֽעֲלִילֽוֹתֵיכֶם הַנִּשְׁחָתוֹת (שם כ, מד). אֲשֶׁר עוֹלַל לִי (איכה א, יב). עֵינִי עֽוֹלְלָה לְנַפְשִׁי (שם ג, נא), עשתה לנפשי הדאגה והדאבון מרוב בכותה מכל בנות עירי. וְעוֹלֵל לָמוֹ כַּֽאֲשֶׁר עוֹלַלְתָּ לִי (שם א, כב), עשה להם הגמול על פשעם כאשר עשית לי. כִּי הִתְעַלַּלְתְּ בִּי (במדבר כב, כט), עשית בי מעשה תעתועים ובזיון וצחקת בי. וכן פֶּן־יָבֹאוּ הָֽעֲרֵלִים הָאֵלֶּה וְהִתְעַלְּלוּ־בִי (דברי הימים א' י, ד), וּדְקָרֻנִי וְהִתְעַלְּלוּ־בִי (שמואל א' לא, ד), יעשו בי בהרגם אותי דקירות נקמה ובזיון. וַיִּֽתְעַלְּלוּ־בָהּ (שופטים יט, כה), עשו בה מעשה תועבה והעלול במשגל. ובא התפעל בענין הזה בענין פעל לפי שהוא מורה רוב הפעולה ומנהג הלשון ברוב הפעולה שישובו הנפעל וההתפעל פעלים ואם הם בעצמם פעולים כמו הַנִּדְבָּרִים בְּךָ  (יחזקאל לג, ל) מִֽתְדַּפְּקִים עַל־הַדָּלֶת (שופטים יט, כב), והדומים להם שכתבנו בחלק הראשון מן הספר בבנין התפעל. וְעֹלַלְתִּי בֶעָפָר קַרְנִֽי (איוב טז, טו), שעשיתי קרני בעפר כלומר עוללתי ראשי בעפר ואפר. עֲלִילֹת דְּבָרִים (דברים כב, יד), הוא גלגול הדברים בעקיפין אנקוישו"ש בלע"ז. ורבותינו ז"ל הרגילו בזה הלשון באמרם (בבא קמא קיד, ע"ב) כל שכן שֶׁעִלָּה מצא לטמא משקין שהן עלולין לקבל טומאה (פסחים יח, ע"ב). וענין אחר בְּמֹעַל יְדֵיהֶם (נחמיה ח, ו), בפלס וְהֵבֵאתִי מֹרֶךְ בִּלְבָבָם (ויקרא כו, לו) מן רָכַךְ, ופירושו ברוממות ונשיאות ידיהם. ואפשר להיות מזה ועוללתי בעפר קרני, רצונו לומר ועוללתי קרני בעפר כלומר העליתי עפר על ראשי. אֵת גֻּלֹּת עִלִּיּוֹת (יהושע טו, יט), גלות השדה העליונה. ופירש רבי יונה מזה נוֹרָא עֲלִילָה (תהלים סו, ה), והוא תאר אחר תאר כלומר נורא ועליון והה"א נוספת. ואיננו נכון בעבור היות המלה מלרע להיות הה"א נוספת. וכן פירש מזה. בַּֽעֲלִיל לָאָרֶץ (שם יב, ז), כלומר ככסף הצרוף במשובח שבעפר ובעליון שבו, כי כורי המצרף יעשה אדם מן העפר המשובח. ואדוני אבי ז"ל פירשו כמו עלי בְּתוֹךְ הָֽרִיפוֹת בַּֽעֱלִי (משלי כז, כב), והוא שם כלי שכותשין בתוכו. וכן בעליל הכור שמתיכין לתוכו הזהב והכסף לפי שדומה לו. ויהיה עֱלִי ועֲלִיל שרשם עָלָה. עֱלִי בשקל שְׁבִי, צְבִי. עֲלִיל בשקל הֲגִיג מן הָגָה, חֲזִיז מן חָזָה, כן כתב. ואין אצלנו פירוש עלי המכתש שכותשין בתוכו אלא יד המכתש שכותשין בו. וכבר פירשתיו שהבי"ת שרשית, ופירוש בַּֽעֲלִיל אדון הארץ, ושבה המלה כנגד השם יתברך שאמו בתחלה אמרות י"י אמרות טהורות, אמר כי אמרותיו כסף צרוף מאדון הארץ שהוא השם יתברך שהוא צרף וזקק אותם. ורבותינו ז"ל פירשו בעליל במקום הנראה והנגלה באמרם (ראש השנה פרק ראשון משנה ה. דף כב, ע"ב) בין שנראה בעליל ואמרו (שם בגמרא) מאי משמע, דהאי עליל לישנא דגלויי הוא? דכתיב בעליל לארץ. ועור אמרו (סנהדרין יד, ע"ב) וּמָדְדוּ שאפילו נמצא החלל בעליל לעיר מצוה לעסוק במדידה, כלומר אף על פי שגלוי ונראה לנו שהחלל קרוב לעיר הזאת מצוה למדוד. וענין אחר עוֹלֵל יְעֽוֹלְלוּ כַגֶּפֶן (ירמיה ו, ט), לֹא תְעוֹלֵל אַֽחֲרֶיךָ (דברים כד, כא). וְנִשְׁאַר־בּוֹ עֽוֹלֵלֹת (ישעיה יז, ו). וַיְעֹֽלְלֻהוּ בַּֽמְסִלּוֹת (שופטים כ, מה), רוצה לומר שלא השאירו עוללות שכל שמצאו במסלות הרגו. ועוד מפרשים מזה עַמִּי נֹֽגְשָׂיו מְעוֹלֵל (ישעיה ג, יב), וכן תרגם יונתן דְסִרְכוֹהִי בַזְזְהוֹי כִמְעַלְלֵי לְכַרְמָא. וענין אחר לֹֽא־עָלָה עָלֶיהָ עֹֽל (במדבר יט, ב), עֹל בַּרְזֶל (דברים כח, מח), וּפָֽרַקְתָּ עֻלּוֹ (בראשית כז, מא), וַֽאֲנִי אֹסִיף עַל־עֻלְּכֶם (מלכים א' יב, יא), ידוע.

עלג  
וּלְשׁוֹן עִלְּגִים תְּמַהֵר לְדַבֵּר צָחֽוֹת (ישעיה לב, ד), כמו הפוך בְּלַֽעֲגֵי שָׂפָה (שם כח, יא). והנפעל נִלְעַג לָשׁוֹן אֵין בִּינָֽה (שם לג, יט).

עלה  
וּמֹשֶׁה עָלָה אֶל־הָֽאֱלֹהִים (שמות יטׄ, ג), עָלִיתָ לַמָּרוֹם (תהלים סח, יט), מִי זֹאת עֹלָה מִן־הַמִּדְבָּר (שיר השירים ג, ו), עֹלִים אֶל־הָֽאֱלֹהִים (שמואל א' י, ג), וַיַּעַל אֱלֹהִים מֵעַל אַבְרָהָֽם (בראשית יז, כב), כִּי עָלָה הַשָּׁחַר (שם לב, כו), כלומר עלה זהר היום. מִֽלְמַֽעֲלֵה הֶחָֽרֶס (שופטים ח, יג), פירוש מעלות זהר השמש וזריחתו. ויונתן תרגם עַד לָא מֵעַל שִׁמְשָׁא כלומר טרם בא השמש, ויהיה לדעתו פירוש מלמעלה שיהיה השמש עדין למעלה נראה ברקיע שלא נכנס עדין תחת הארץ. וְעָלָה הַגְּבוּל (יהושע טו, ח). מִטֶּרֶף בְּנִי עָלִיתָ (בראשית מט, ט), פירוש מטרף האויבים נתעלית במעלה גדולה. או פירושו כשעלית מן הטרף רבצת ושכבת כארי מאין מחריד. וַתַּעַל אֶחָד מִגֻּרֶיהָ כְּפִיר הָיָה (יחזקאל יט, ג), פירוש רבתה אחת מגוריה ער שעלה במעלות הימים עד שהיה כפיר. וּבָשָׂר עָלָה (שם לז, ח), עלה על הגידים והעצמות. עֹלָה הוּא אִשֵּׁה רֵיחַ נִיחֹחַ לַֽי"י (ויקרא א, יג), נקרא הקרבן הזה כן לפי שהיה עולה כלו כליל על המזבח. שֹׂנֵא גָזֵל בְּעוֹלָה (ישעיה סא, ח), פירוש אם יקריב אדם לפני עולה גזולה אני שונא אותה כמו שאמר וַֽהֲבֵאתֶם גָּזוּל (מלאכי א, יג). והתאר אֶדַּמֶּה לְעֶלְיֽוֹן (ישעיה יד, יד), הַבְּרֵכָה הָֽעֶלְיוֹנָה (שם ז, ג), וְעָלָה שָׁמִיר וָשָׁיִת (שם ה, ו). וְעָֽלְתָה אַרְמְנֹתֶיהָ סִירִים (שם לד, יג), העלה הארץ מקום ארמנותיה סירים. עַל אַדְמַת עַמִּי קוֹץ שָׁמִיר תַּֽעֲלֶה (שם לב, יג), ידמה הענין הזה שהוא פעל יוצא ואינו, אבל מרוב שיגדלו שם השמיר והקוץ ויעלו הרבה כאילו האדמה עולה בקוץ ושמיר. ומה שאמר עַל אַדְמַת עַמִּי מלת עַל שבה למעלה שאמר (שם לב, יב) ספדים על שדה חמד על גפן פוריה ועל אדמת עמי אשר העלה קוץ ושמיר. והנפעל נַֽעֲלָה הֶֽעָנָן (במדבר י, יא), וּבְהֵעָֽלֹתוֹ יִסָּֽעוּ (שם ט, כב), הֵֽעָלוּ מִסָּבִיב (שם טז, כד), וַיֵּֽעָלוּ מֵעַל מִשְׁכַּן־קֹרַח (שם טז, כז). ובא וַתֵּֽעֲלוּ עַל־שְׂפַת לָשׁוֹן וְדִבַּת־עָֽם (יחזקאל לו, ג), בשוא ופתח העי"ן שלא כמשפט. וההתפעל וְאֶל־יִתְעַל בְּסִרְיֹנֹו (ירמיה נא, ג), משפטו יתעלה. והפעל הכבד [הִפְעִיל] הֶעֱלָה דָוִד (שמואל ב' ב, ג), אֲשֶׁר הֶֽעֱלָנוּ מֵאֶרֶץ מִצְרַיִם (שמות לב, א). כֻּלֹּה בְּחַכָּה הֵֽעֲלָה (חבקוק א, טו), הה"א בצרי והעי"ן בשוא ופתח ודקדוקו כתבנו בחלק הדקדוק. וְהַֽעַלְתָה לוֹ מִיָּמִים (שמואל א' ב, יט), נפתח בגלל העי"ן. מַֽעֲלִים אֶת־אֲרוֹן י"י (שם ב' ו, טו), אֶלֶף עֹלוֹת יַֽעֲלֶה שְׁלֹמֹה (מלכים א' ג, ד), וַיַּעַל עֹלֹת בַּמִּזְבֵּֽחַ (בראשית ח, כ), בְּהַֽעֲלוֹת י"י אֶת־אֵלִיָּהוּ (מלכים ב' ב, א). אַֽעֲלֶה אֲכַסֶּה־אֶרֶץ (ירמיה מו, ח), פירוש אעלה חיילותי. ושלא נזכר פעלו ממנו [הָפְעַל] הֹֽעֲלָה עַל־הַמִּזְבֵּחַ הַבָּנֽוּי (שופטים ו, כה). וְהֻצַּב גֻּלְּתָה הֹֽעֲלָתָה (נחום ב, ח), פירוש העלתה על המרכבה להוליכה בשביה. והשם וּמַֽעֲלוֹת רֽוּֽחֲכֶם (יחזקאל יא, ה), המחשבות העולות על רוחכם ופירוש ידעתיה על כל אחת מהמעלות. ומזה הענין עליה וַיָּסַר אֶל־הָֽעֲלִיָּה (מלכים ב' ד, יא), עֲלִיַּת־קִיר (שם ד, י), הַֽמְקָרֶֽה בַמַּיִם עֲֽלִיּוֹתָיו (תהלים קד, ג), לפי שהם על הבית ואדם עולה להן.  וכן וְלֹא־תַֽעֲלֶה בְמַֽעֲלֹת (שמות כ, כג), במדרגות לפי שאדם עולה בהם. וכן וּמַֽעֲלֹתֵהוּ פְּנוֹת קָדִֽים (יחזקאל מג, יז). ובא עם כנוי הה"א והו"ו כמשפט שלא כמנהג. צֵל הַֽמַּֽעֲלוֹת (ישעיה לח, ח), תרגום יונתן טוּל אֶבֶן שְׁעַיָא והוא שאמרו במשנה (כלים פרק שנים עשר משנה ד. דף כא, ע"א) אבן השעות, והיא שמסמנין בה לדעת שעות היום. והשם עוד דֶּרֶךְ מַֽעֲלֵה בֵֽית־חוֹרֹן  (יהושע י, י), בְּמַֽעֲלֵה הָעִיר (שמואל א' ט, יא). בְּֽמַֽעֲלֵה קִבְרֵי בְנֵֽי־דָוִיד (דברי הימים ב' לב, לג), רוצה לומר עם הטובים שבמלכים. וּשְׁמֹנֶה מַֽעֲלוֹת מַֽעֲלָֽו [מַֽעֲלָֽיו] (יחזקאל מ, לד), בפלס מַֽעֲשָֹיו. ומשקל אחר וְעֹלָתוֹ אֲשֶׁר יַֽעֲלֶה בֵּית י"י (מלכים א' י, ה), ועלייתו. והקבוץ וּמַֽעֲלוֹת שִׁבְעָה עֹֽלוֹתָו [עֹֽלוֹתָיו] (יחזקאל מ, כו). ומשקל אחר וְאֶל־הַכָּתֵף מִחוּצָה לָֽעוֹלֶה (שם מ, מ), בסגול בשקל יוֹרֶה ומלקוש ופירוש כמו מעלה מדרגה. ומשקל אחר מעל וּמִמַּעַל לָֽרָקִיעַ (שם א, כה), שְׂרָפִים עֹֽמְדִים מִמַּעַל לוֹ (ישעיה ו, ב). ובה"א הנקבה עַל־הָֽאָרֹן מִלְמָעְלָה (שמות כה, כא). או הה"א נוספת. וַיַּֽעֲלוּ אֹתָם עֵמֶק עָכֽוֹר (יהושע ז, כד), מה שאמר ויעלו לא אמר לענין העמק כי היה לו לומר וַיּוֹרִידוּ אותם עמק עכור, אבל ידמה כי בין יריחו ובין עמק עכור היה הר או גבעה ואמר לשון עלייה כנגד אותו ההר או הגבעה כי כי הנסיעה מיריחו היתה עלייה אף על פי שהלכו לעמק עכור. וכן וְיָרַדְתִּי עַל־הֶֽהָרִים (שופטים יא, לז) לפי שהיתה המצפה גבוהה על ההרים אמר ירידה אף על פי שההליכה על ההרים עלייה. וכן וַיַגִּדוּ לְדָוִד וַיֵּרֶד הַסֶּלַע (שמואל א' כג, כה). וענין אחר קרוב לזה כַּֽעֲלוֹת גָּדִישׁ (איוב ה, כו). יְצוּעִי עָלָֽה (בראשית מט, ד), פירוש מהיום שחללת נפסק יצועי. שֻׁדַּד מוֹאָב וְעָרֶיהָ עָלָה (ירמיה מח, טו), וַתַּעַל שִׁכְבַת הַטָּל (שמות טז, יד). ויש מפרשים מהענין הזה וְעָֽלְתָה יָדוֹ עַל־יַד רֵעֵֽהוּ (זכריה יד, יג), תכרת ותפסק, וכן תרגום יונתן וְתִתְּלַשׁ יְדֵיהּ, כלומר כשיחזיק איש ביד רעהו תפסק ידו כמו שאמר הָמֵק בְּשָׂרוֹ (זכריה יד, יב). והפעל הכבד [הִפְעִיל] אַֽל־תַּֽעֲלֵנִי בַּֽחֲצִי יָמָי (תהלים קב, כה), וְאָֽנֹכִי אַֽעַלְךָ גַם־עָלֹה (בראשית מו, ד), כולם ענין הכריתה וההפסק. וכתב אדוני אבי ז"ל מזה והצב גלתה הֹֽעֲלָתָה. ויש שפירשו מזה וְהַבַּיִת הַזֶּה יִֽהְיֶה עֶלְיוֹן (מלכים א' ט, ח), לשון כריתה והשחתה ואין צורך להוציאו מהענין הראשון, ופירושו והבית היה שהוא עתה עליון, כשיחטאו כל עובר עליו ישום וישרוק. וכן תרגם יונתן דַהֲוָה עִילָאֵי יְהֵי חֲרִיב. וכן אמר בדברי הימים (ב' ז, כא) וְהַבַּיִת הַזֶּה אֲשֶׁר הָיָה עֶלְיוֹן לְכָל־עֹבֵר עָלָיו יִשֹּׁם. ויתכן לפרש אַֽעַלְךָ גם עֹלָה לשון עלייה ממש רמז לקבורה שיקבר בארץ כנען. או רמז לבניו שיעלו ממצרים. וכן יתכן לפרש יְצוּעִי עָלָֽה. ויהיה דבק עלה לפחז כמים, אותו זרם כמים עלה וגבר עליך וכמוהו הִנֵּה־מַיִם עֹלִים (ירמיה מז, ב), מתגברים. וכן וַתַּֽעֲלֶה הַמִּלְחָמָה (מלכים א' כב, לה), היתה הולכה ומתגברת. וכדומה לענין זה אמרו רבותינו ז"ל (ברכות לא, ע"א) מקצר ועולה, פירוש הולך וגומר בכל כחו תפלתו. וענין אחר וְאֶת־הַמַּיִם אֲשֶׁר־בַּתְּעָלָה לִחֵֽכָה (מלכים א' יח, לח), וַֽאֲשֶׁר עָשָׂה אֶת־הַבְּרֵכָה וְאֶת־הַתְּעָלָה (שם ב' כ, כ), אֶל־קְצֵה תְּעָלַת הַבְּרֵכָה (ישעיה ז, ג). והקבוץ וְאֶת־תְּעָֽלֹתֶיהָ שִׁלְחָה (יחזקאל לא, ד), היא אמת המים. וענין אחר לַשָּׁוְא הִרְבֵּיתי [הִרְבֵּית] רְפֻאֹות תְּעָלָה אֵין לָֽךְ (ירמיה מו, יא), הִֽנְנִי מַֽעֲלֶה־לָּהּ אֲרֻכָה (שם לג, ו), מַדּוּעַ לֹא עָֽלְתָה אֲרֻכַת בַּת־עַמִּֽי (שם ח, כב). וקרוב הוא לענין הראשון. ומהענין הראשון עוד בְּתוֹךְ הָֽרִיפוֹת בַּֽעֱלִי (משלי כז, כב), והוא יד המכתש הנקרא בלשון רבותינו בוכנא (ביצה יד, ע"א), ונקרא כן לפי שמעלין אותו כשכותשין בו. ואמרו (שם פרק ראשון משנה ה. דף יא, ע"א) אין נוטלין את העלי לקצב עליו בשר, רוצה לומר על הבוכנה הגדולה שכותשין בה הריפות וכיוצא בדבר שמלאכתן מרובה, לפיכך אין ראוי לטלטלו ביום טוב. ויש מפרשים מזה וְהַֽעֲלוֹת וְכַפּוֹת (דברי הימים ב' כד, יד), ולפי דעתי שהוא כלי קטן ששואבין בו היין ודומה לו בדברי רבותינו ז"ל (עירובין נג, ע"ב) עלת נקפת בכד. וכן אמרו (בבא בתרא קלג, ע"ב) בתליסר עילתא דדינרי, ופירשו בו כלי קטן ששואבין בו היין. ויש מלה בזה השרש והוא מענין הראשון נשתמשו בו הרבה עֲלֵֽי־עָשׂוֹר וַֽעֲלֵי־נָבֶל (תהלים צב, ד). ומבלי יו"ד הרבים עַל־פְּנֵי הַמָּֽיִם (בראשית א, ב), עַֽל־מֶה תֻכּוּ (ישעיה א, ה), וְעַל הִשָּׁנוֹת הַֽחֲלוֹם (בראשית מא, לב). ויכנס עליו כ"ף הדמיון כְּעַל גְּמֻלוֹת כְּעַל יְשַׁלֵּם (ישעיה נט, יח), כְּעַל כֹּל אֲשֶׁר־גְּמָלָנוּ י"י (שם סג, ז). ויבא בענין עם וַיָּבֹאוּ הָֽאֲנָשִׁים עַל־הַנָּשִׁים (שמות לה, כב), פירוש עם הנשים. נָחָה אֲרָם עַל־אֶפְרָיִם (ישעיה ז, ב), עם אפרים. וְעַיִשׁ עַל־בָּנֶיהָ תַנְחֵֽם (איוב לח, לב), עם בניה. וְלֹא שָׁתָם עַל־צֹאן לָבָֽן (בראשית ל, מ), עם צאן לבן. וְעָשִׂיתָ חֶסֶד עַל־עַבְדֶּךָ (שמואל א' כ, ח), עם עבדך. וְעָלָיו מַטֵּה מְנַשֶּׁה (במדבר ב, כ), כלומר עמו ברגלו ונגרר וסמוך אליו.  וכן וְהוּא עֹמֵד עֲלֵיהֶם תַּחַת הָעֵץ (בראשית יח, ח), שְׂרָפִים עֹֽמְדִים מִמַּעַל לוֹ (ישעיה ו, ב), סמוך לו. וכן וְזָֽבַחְתָּ עָלָיו אֶת־עֹֽלֹתֶיךָ וְאֶת־שְׁלָמֶיךָ (שמות כ, כא), סמוך לו כי על המזבח לא היה זובח. וְסַכֹּתָ עַל־הָֽאָרֹן אֶת־הַפָּרֹֽכֶת (שם מ, ג), וַיָּסֶךְ עַל אֲרוֹן הָֽעֵדוּת (שם מ, כא), סמוך לו ב' הפרוכת לא היתה על הארון אלא מסך בינו ובין אהל מועד. חֹנִים עַל־הַיָּם (שם יד, ט), סמוך לים. וְנָֽתַתָּ עַל־הַֽמַּֽעֲרֶכֶת לְבֹנָה זַכָּה (ויקרא כד, ז), סמוך למערכת. ויבא כמו עד והוּא יְנַֽהֲגֵנוּ עַל־מֽוּת (תהלים מח, טו), כלומר ערמותינו. וכן עַל הַֽמַּעְבְּרוֹת (יהושע ב, ז). וכמו אל וְהִיא עָלְתָה עֲלֵיהֶם (שם ב, ח), כמו אליהם. וַיֵּלֶךְ אֶלְקָנָה הָֽרָמָתָה עַל־בֵּיתוֹ (שמואל א' ב, יא), כמו אֶל ביתו. וַיֹּאמֶר חִלְקִיָּהוּ הַכֹּהֵן הַגָּדוֹל עַל־שָׁפָן הַסֹּפֵר (מלכים ב' כב, ח), כמו אֶל שפן. וַתִּתְפַּלֵּל עַל־י"י (שמואל א' א, י), כמו אֶל י"י, וְנִתַּן הַסֵּפֶר עַל אֲשֶׁר לֹֽא־יָדַע סֵפֶר (ישעיה כט, יב), כמו אֶל אשר לא ידע ספר. וְדִבַּרְתִּי עַל־הַנְּבִיאִים (הושע יב, א) כמו אֶל הנביאים, כִּֽי־יִסְכֹּן עָלֵימוֹ (איוב כב, ב), כמו אלימו. וְעַתָּה אֱמָר־נָא אֶל־אִישׁ־יְהוּדָה וְעַל־יֽוֹשְׁבֵי יְרֽוּשָׁלַם (ירמיה יח, יא), כמו אֶל יושבי ירושלים. אִישׁ עַל־רֵעֵהוּ וְאִישׁ אֶל־אָחִיו (שם כג, לה), כמו אֶל. ויבא במקום בי"ת השׁמושׁ וְעַל־חַרְבְּךָ (בראשית כז, מ), כמו ובחרבך. הִמָּלֵט עַל־נַפְשֶׁךָ (שם יט, יז), כמו בנפשך. וְנָֽתַתָּ אוֹתָם עַל־סַל אֶחָד (שמות כט, ג), כמו בסל אחד. כָּל־יְמֵי חַיֵּינוּ עַל־בֵּית י"י (ישעיה לח, כ), כמו בבית י"י. תְּפַתַּח אֶת־שְׁתֵּי הָֽאֲבָנִים עַל־שְׁמֹת בְּנֵי יִשְׂרָאֵל (שמות כה, יא) בשמות. וְעַל־יָדוֹ הֶחֱזִיק (נחמיה ג, י), בידו כלומר במצותו וברשותו והדומים לו רבים סמוך על למלת יַד על זה הדרך. יָשׁוּבוּ לֹא עָל (הושע ז, טז), חסר, פירוש יָשׁוּבוּ לֹא עָל צורך ולא על דבר. ויש מפרשים שהוא תאר לפי שהיא קמוץ כמו וּנְאֻם הַגֶּבֶר הֻקַם עָל (שמואל ב' כג, א), כלומר עליון. וכן וְאֶל־עַל יִקְרָאֻהוּ (הושע יא, ז), תאר ואף על פי שהוא  פתוח. אֶת־הַשּׁוֹק וְהֶֽעָלֶיהָ (שמואל א' ט, כד), פירושו ואשר עליה והוא הירך שהוא על השוק. וכן תרגם יונתן וְיַרְכֵיהּ. וְהִנֵּה עֲלֵה־זַיִת טָרָף בְּפִיהָ (בראשית ח, יא). וַֽיִּתְפְּרוּ עֲלֵה תְאֵנָה (שם ג, ז), ידוע. וְהָבִיאוּ עֲלֵי־זַיִת וַֽעֲלֵי־עֵץ שֶׁמֶן וַֽעֲלֵי הֲדַס וַֽעֲלֵי תְמָרִים וַֽעֲלֵי עֵץ עָבֹת (נחמיה ח, טו), רוצה לומר על הענפים עם העלים. כְּאֵלָה נֹבֶלֶת עָלֶהָ (ישעיה א, ל), חסר יו"ד. ופירשו מזה וּמֵעָלָיו אִישׁ טֽוֹב (משלי יד, יד). ואדוני אבי ז"ל פירש הִצִּית אֵשׁ עָלֶיהָ (ירמיה יא, טז), כלומר בעליה. ודונ"ש פירש מזה פֶּן יִפְקֹד עָלֶיהָ (ישעיה כז, ג), פן יחסר אפילו העלה כל שכן הפרי.

עלז  
יַֽעֲלֹז שָׂדַי וְכָל־אֲשֶׁר־בּוֹ (תהלים צו, יב), יַעְלְזוּ חֲסִידִים בְּכָבוֹד (שם קמט, ה), שִׂמְחִי וְעָלְזִי בְּכָל־לֵב (צפניה ג, יד), בקמץ חטף.  וְעִלְזוּ לְפָנָֽיו (תהלים סח, ה), בחירק. פֶּֽן־תַּֽעֲלֹזְנָה בְּנוֹת הָֽעֲרֵלִֽים (שמואל ב' א, כ), כִּי רָֽעָתֵכִי אָז תַּֽעֲלֹֽזִי (ירמיה יא, טו), פירוש כשתעשי רעות או תעלוזי. והתאר וְיָרַד הֲדָרָהּ וַֽהֲמוֹנָהּ וּשְׁאוֹנָהּ וְעָלֵז בָּֽהּ (ישעיה ה, יד), פירוש וכל עָלֵז ושמח שיש בה ירד לשאול. ועל הדרך הזה תרגם יונתן וְדִתְקוֹף בְּהוֹן. ויש מפרשים וְעָלֵז בה האויב. ובדגש במשקל אחר עַלִּיזֵי גַּֽאֲוָתֵךְ (צפניה ג, יא), שְׁאוֹן עַלִּיזִים (ישעיה כד, ח), קִרְיָה עַלִּיזָה (שם כב, ב), הכל ענין השמחה והגילה. וְהִשְׁכַּרְתִּים לְמַעַן יַֽעֲלֹזוּ (ירמיה נא, לט), הוציאו רבי יונה לענין אחר ענין הרעדה. ואין צורך כי השכור ירבה לשמוח ולשחוק ולהשתגע. ויש מפרשים כמו כן מענין הרעדה וְעָלֵז בה כי אומר בערבי על"ז א"ל מו"ת. וכתב רבי יונה כי היא רעדה שאוחות המשקיף על המת ואוחות החולה גם כן בעבור חלישת כחו, וכן אוחות השכור בעבור חלישת גידיו כמו שאמר נוֹעַ תָּנוּעַ אֶרֶץ כַּשִּׁכּוֹר (ישעיה כד, כ), ואפשר כי אותה הרעדה היא כדרך השהוק. וכן כתב רבי אברהם אבן עזרא בשם רבי יונה כי הוא כדרך השחוק שיארע לקצת המתים בעה המות. וכזה כתב רבי יונה כִּי רָֽעָתֵכִי אָז תַּֽעֲלֹֽזִי ופירושו מפני רעתכי שעשית מאז תעלוי עתה. וכן פירש מזה קִרְיָה עַלִּיזָה, כמו שאמר חֲלָלַיִךְ לֹא חַלְלֵי־חֶרֶב (ישעיה כב, ב).

עלט  
וַֽעֲלָטָה הָיָה (בראשית טו, יז), בָּֽעֲלָטָה תוֹצִיא (יחזקאל יב, ו), הוא חשך אפלה. 

עלם  
וְנֶעְלַם דָּבָר (ויקרא ד, יג), וְֽנֶעֶלְמָה מֵֽעֵינֵי כָל־חָי (איוב כח, כא), תְּהִי נַֽעֲלָמָה (נחום ג, יא), כלומר כאילו לא היית על דרך וְשָׁתוּ וְלָעוּ וְהָיוּ כְּלוֹא הָיֽוּ (עבדיה א, טז). וְעִם־נַֽעֲלָמִים לֹא אָבֽוֹא (תהלים כו, ד), אנשים חוטאים בסחר. וההתפעל עָלֵימוֹ יִתְעַלֶּם־שָֽׁלֶג (איוב ו, טז) ועוד אפרשנו בשרש קָדַר. וְהִתְעַלַּמְתָּ מֵהֶם (דברים כב, א). והפעל הכבד [הִפְעִיל] וְאִ֡ם הַעְלֵם יַעְלִימוּ עַם הָאָרֶץ (ויקרא כ, ד), וַֽי"י הֶעְלִים מִמֶּנִּי (מלכים ב' ד, כז). וְאַעְלִים עֵינַי בּוֹ (שמואל א' יב, ג) כלומר ממנו, פירוש אם לקחתי כופר והייתי מעלים עיני מן הדין שלא הייתי דן אותו כהוגן. או פירושו ואעלים עיני בנותן הכופר כלומר שכסיתו והתעלמתי עיני עליו ולא גליתי את פשעו. ואדוני אבי ז"ל פירשו אם אבוש לאמר לפני אותו שלקחתי הכופר ממנו אעלים עיני שלא אביט בו. אַל־תַּעְלֵם אָזְנְךָ (איכה ג, נו). והשם עֲלֻמֵנוּ לִמְאוֹר פָּנֶֽיךָ (תהלים צ, ח), רוצה לומר שגיאותינו כי השגיאות נעלמות מן האדם. ובתוספת התי"ו ובה"א הנקבה וְתַֽעֲלֻמָהּ יֹצִא אֽוֹר (איוב כח, יא), ואף על פי שהה"א מפיק איננה ה"א הכינוי וכמוהו וְגֻלָּהּ עַל־רֹאשָׁהּ (זכריה ד, ב), כְּבִכּוּרָהּ בְּטֶרֶם קַיִץ (ישעיה כח, ד). והקבוץ תַּֽעֲלֻמוֹת לֵֽב (תהלים מד, כב), כלם ענין הסתר והמצפון. ומזה עַֽל־עֲלָמוֹת שִֽׁיר (שם מו, א), על נסתר השיר ותעלומיו. ויש מפרשים עוד מזה והוּא יְנַֽהֲגֵנוּ עַל־מֽוּת (שם מח, טו), על דרך כִּי יִצְפְּנֵנִי בְּסֻכֹּה בְּיוֹם רָעָה יַסְתִּרֵֽנִי בְּסֵתֶר אָהֳלוֹ (תהלים כז, ה), תִּצְפְּנֵם בְּסֻכָּה מֵרִיב לְשֹׁנֽוֹת (תהלים לא, כא), אבל במסורת אומר כי הם שתי מלות. וכן נמצא בספרים מדוייקים עַל מוּת שתי מלות ופירושו עַד מָוֶת כלומר ינהגנו עד מותינו. בֶּן־מִי־זֶה הָעָֽלֶם (שמואל א' יז, נו), בשש נקודות והוא הנער. ופירוש בֶּן־מִי־זֶה הָעָֽלֶם לא היה שואל בן מי היה, כי כבר שלח אליו שישלחהו אליו לנגן לפניו אבל בשובו מהכות את הפלשתי וראה את גבורתו שאל בן מי הוא, כלומר אם היה בן גבור, ולזה ענה אבנר חי נפשך המלך אם ידעתי כי האיש בימי שאול זקן בא באנשים, וכששאל שאול את דוד בֶּן־מִי אַתָּה הַנָּעַר (שם יז, נח), הבין דוד כי היה שואל אותו לדעת אם היה אביו גבור וענהו בן עבדך ישי בית הלחמי כלומר מבית לחם הוא ואיש מלחמה היה ומפורסם וידוע היה כגבורה לכך היו קוריו אותו בית הלחמי, כי המלה יש בה טעם שני הענינים. וְהָיָה הָֽעַלְמָה הַיֹּצֵאת לִשְׁאֹב (בראשית כד, מג), הנערה. ויתכן לקרוא עַלְמָה לבתולה ולבעולה כמו נערה. הִנֵּה הָֽעַלְמָה הָרָה (ישעיה ז, יד), בעולה היתה והיא אשת הנביא, או אשת אחו, אבל עמנואל אינו חזקיהו בראיות ברורה. וכן וְדֶרֶךְ גֶּבֶר בְּעַלְמָֽה (משלי ל, יט), לא יתכן לפרש בתולה כי אמר אחריו כן דרך אִשָּׁה מְנָאפֶת אכלה ומחתה פיה ואמרה לא פעלתי און. ואמר בתחלה (שם ל, יח) שלשה המה נפלאו ממני וגו' כלומר דברים שהם נעלמים שלא יכירם אדם, דרך נשר בשמים לא יכיר אדם דרך שפורח באויר, וכן דרך נחש עלי צור, וכן דרך גבר בעלמה שאינה נכרת הבעילה, אבל בבתולה נכר המעשה בלי ספק. ועוד הביא אדוני אבי ז"ל ראיות במלה הזאת בספר הברית שחבר להשיב ואמר כי אם היה לשון עלמה בתולה לא יאמר ממנו לזכר עֶלֶם כמו שלא יאמר מבתולה לזכר בְּתוּל. והקבוץ [בלשון נקבות] בְּתוֹךְ עֲלָמוֹת תּוֹפֵפֽוֹת (תהלים סח, כו). ויש מפרשים מזה ינהגנו על מות, וחסר כ"ף הדמיון ינהגנו כעלמות כימי הנעורים שהוציאנו ונהגנו ממצרים. ואף על פי שהיא שתי מלות כמו שכתבנו יתכן בה פירוש מלה אחת כמו עֶגְלָה יְפֵֽה־פִיָּה (ירמיה מו, כ), הַבּוּז לִגְאֵיוֹנִֽים (תהלים קכג, ד), פְּקַח־קֽוֹחַ (ישעיה סא, א), שהם שתי מלות וענינם מלה אחת. הִקְצַרְתָּ יְמֵי עֲלוּמָיו (תהלים פט, מו), ימי נעוריו. וכן יָשׁוּב לִימֵי עֲלוּמָֽיו (איוב לג, כה), עַצְמוֹתָיו מָֽלְאוּ עֲֽלוּמָו [עֲֽלוּמָיו] (שם כ, יא), פירוש חטאת עלומיו, כִּי בֹשֶׁת עֲלוּמַיִךְ תִּשְׁכָּחִי (ישעיה נד, ד), ויש מפרשים מזה וְעִם־נַֽעֲלָמִים לֹא אָבֽוֹא, כלומר שעושה מעשה נערים. לְעֹלָם וָעֶֽד (שמות טו, יח), תְּשׁוּעַת עֽוֹלָמִים (ישעיה מה, יז), העולם הזה והעולם הבא. וכן צוּר עֽוֹלָמִֽים (שם כו, ד), אָגוּרָה בְאָהָלְךָ עוֹלָמִים (תהלים סא, ה), או פירושו זמנים ארוכים כי כן בא על ימים רבים קצת העולם הארוך. וַֽעֲבָדוֹ לְעֹלָֽם (שמות כא, ו), רוצה לומר כל הימים עד היובל. אַל־תַּסֵּג גְּבוּל עוֹלָם (משלי כב, כח), כִּי מֵֽעוֹלָם שָׁבַרְתִּי עֻלֵּךְ (ירמיה ב, כ), מזמן רב. לְעוֹלָם לֹא־אֶשְׁכַּח פִּקּוּדֶיךָ (תהלים קיט, צג), והדומים לו רוצה לומר כל ימי חיי. כִּֽי־אָמַרְתִּי עוֹלָם חֶסֶד יִבָּנֶה (שם פט, ג), פירוש אמרתי בלבי שחסדך עם דור יבנה לעולם ותהיה עומדת אמונתך עמו כמו שהשמים עומדים. ובא במשקל אחר אָשִׂים אֶת־שְׁמִי לְעֵילֽוֹם (דברי הימים ב' לג, ז). ויש מפרשים כי נקרא עילום מענין עֶלֶם שהוא שם הנער, כי לא השיגנו הרס והשחתה כמו לבן אדם בימי זקנה כי הוא כמו העולם כל ימי התמדתו. ויש מפרשים אוהו מלשון וְנֶעְלַם דָּבָר (ויקרא ד, יג), וזה לרוב סתריו ועומק עניניו לדעת אותם. 

עלס  
כְּחֵיל תְּמֽוּרָתוֹ וְלֹא יַֽעֲלֹֽס (איוב כ, יח). והנפעל כְּנַף־רְנָנִים נֶעֱלָסָה (שם לט, יג). וההתפעל נִתְעַלְּסָה בָּֽאֳהָבִֽים (משלי ז, יח), ענין שמחה וגילה. 

עלף  
בָּנַיִךְ עֻלְּפוּ שָֽׁכְבוּ (ישעיה נא, כ). עָלָיו עֻלְפֶּֽה (יחזקאל לא, טו), ומזה הבנין בתוספת ה"א כמו צִחֵה צָמָֽא (ישעיה ה, יג), אִשֶּׁה לַֽי"י (במדבר כח, ו). וההתפעל וַתַּךְ הַשֶּׁמֶשׁ עַל־רֹאשׁ יוֹנָה וַיִּתְעַלָּף (יונה ד, ח), תִּתְעַלַּפְנָה הַבְּתוּלֹת הַיָּפוֹת (עמוס ח, יג). ענין הכל העייפות ורוב היגיעה בנפש והבהלה עד שלא יוכל אדם לעמד על עצמו [רגליו] וכמעט תצא רוחו. וכן בדברי רבותינו ז"ל (חולין ט, ע"ב) גזירה שמא יתעלפה. ופירוש וכל עצי השדה עָלָיו עֻלְפֶּֽה, לרוב התאבלותם עליו עד שלא יוכלו לעמד על עצמם כמו שאמר וָֽאַקְדִּר עָלָיו לְבָנוֹן (שם). מְעֻלֶּפֶת סַפִּירִֽים (שיר השירים ה, יד), וַתְּכַס בַּצָּעִיף וַתִּתְעַלָּף (בראשית לח, יד), ענין העטוף והכסוי.

עלץ  
עָלַץ לִבִּי בַּֽי"י (שמואל א' ב, א), יַֽעֲלֹץ הַשָּׂדֶה (דברי הימים א' טו, לב), בַּֽעֲלֹץ צַדִּיקִים רַבָּה תִפְאָרֶת (משלי כח, יב). והשם עליצות עֲלִיצֻתָם כְּמוֹ־לֶאֱכֹל עָנִי בַּמִּסְתָּֽר (חבקוק ג, יד), ענין שמחה וגילה ואלו שלשה שרשים בזי"ן ובסמ"ך ובצד"י נשתוים. 

עלק  
לַֽעֲלוּקָה שְׁתֵּי בָנוֹת (משלי ל, כג), פירש בו רבינו סעדיה ענין העדר כלומר ההעדר בבעלי חיים הוא על שני פנים האחד העדר ההוים במותם וזהו שְׁאוֹל שאמר (שם ל, טז) והשני העדר שלא יהיו וזהו עֹצֶר רָחַם (שם). וכן בצמחים ארץ לא שבעה מים (שם) ולא הוציא הצמחים, והשני כלוח הצמחים אחר היותם וזהו שאמר (שם) ואש לא אמרה הון. ועקר המילה הזאת נראה בעיני שהיא המלה בעצמה הנזכרת בדברי רבותינו ז"ל מפני סכנת עלוקה (עבודה זרה  יב, ע"ב) והיא התולעת הגדלה בנהרות ונתפשת ברגלי האדם וברגלי הבהמה בעברם בנהרות ושואבת דמם עד שתמלא ותנפח ונופלת. והמשיל זה הענין הנזכר בפסוק לעלוקה שהיא אינה אומרת די בשתית הדם, וכן לעז המתרגם לערלים אורני"י.

עם  
המלה הזאת ענין חבור ודבוק. ויש מפרשים מענין המלה הזאת לֹֽא־עֲמָמֻהוּ (יחזקאל לא, ח), כלומר לא היו עמו ולא נתחברו אצלו בגדלו וביופיו. ויתכן ששרש המלה עָמַם ויהיה ממנו עָם. הָעָם הַזֶּה (דברים לא, ז), לפי שאסיפת האנשים וחבורם זה עם זה יקרא עַם לפיכך נדגש בחבורו עם הכנוים יִֽהְיֶה י"י אֱלֹהֶיךָ עִמָּךְ (יהושע א, יז), וְהָעָם אֲשֶׁר עִמּוֹ (שמואל א' יד, ב), הדגש לחסרון אות הכפל. ומלת וְשָׁם יְדַבֵּר עִמָּֽנוּ (הושע יב, ה), אמר רבי אדונים וכן אמר רבי יונה שהוא כמו עִמּוֹ. והנכון כי הם דברי הנביא עם חבריו כלומר היום ידבר עמנו שָׁם במקום שדבר עמו כלומר כי עוד נשארה למקום מעלה. וּבָא י"י אֱלֹהַי כָּל־קְדשִׁים עִמָּֽךְ (זכריה יד, ה), אמר רבי אדונים וכן אמר רבי יונה שהוא כמו עִמּוֹ. ולא נמצא זה ההפך. והנכון כי הוא מדבר כנגד ירושלם כי המלאכים יהיו עמה לעזרתה. עִמּוֹ הָרֽאוּבֵנִי וְהַגָּדִי לָֽקְחוּ נַֽחֲלָתָם (יהושע יג, ח), פירושו עם חצי שבט מנשה האחר, ולפי שזכר לתשעת השבטים וחצי שבט מנשה האחד סמך ולא זכר חצי האחר ואמר עִמּוֹ כאילו זכרו. ותבא זאת המלה במקום בי"ת וְיָֽדַעְתָּ עִם־לְבָבֶךָ (דברים ח, ה), כמו בלבבך. פֶּן־יִֽהְיֶה דָבָר עִם־לְבָבְךָ בְלִיַּעַל לֵאמֹר (שם טו, ט), בלבבך. אִם־הָלַכְתִּי עִם־שָׁוְא (איוב לא, ה), בשוא. תַּחַת הָֽאֵלָה אֲשֶׁר עִם־שְׁכֶֽם (בראשית לה, ד), בשכם. וְאָמֻת בְּעִירִי עִם קֶבֶר אָבִי וְאִמִּי (שמואל ב' יט, לח), בקבר. וַיֵּשֶׁב יִצְחָק עִם־בְּאֵר לַחַי רֹאִֽי (בראשית כה, יא), בבאר. מֵעִם בִּרְכָּיו (שם מח, יב), וַיָּקָם יְהֽוֹנָתָן מֵעִם הַשֻּׁלְחָן (שמואל א' כ, לד), אֲשֶׁר עִם־בֵּית אָוֶן (יהושע ז, ב), פירוש סמוך לבית און. הֵם עִם־יְבוּס (שופטים יט, יא), כמו סמוך ליבוס. הֵמָּה עִם־בֵּית מִיכָה (שם יח, ג), סמוך לבית מיכה. ובמקום ו"ו אַדְמוֹנִי עִם־יְפֵה עֵינַיִם (שמואל א' טז, יב), אדמוני ויפה עינים. וכן כָּל־מִבְצָרַיִךְ תְּאֵנִים עִם־בִּכּוּרִים (נחום ג, יב) תאנים ובכורים. יִֽירָאוּךָ עִם־שָׁמֶשׁ (תהלים עב, ה), רוצה לומר כל ימי התמדת השמש. ובא במקום את שהוא נופל על הפעול וַיִּשָּׂאֻהוּ מִבֵּית אֲבִֽינָדָב אֲשֶׁר בַּגִּבְעָה עִם אֲרוֹן הָֽאֱלֹהִים (שמואל ב' ו, ד), כמו את ארון האלהים. ונכפל הפעול בזה הפסוק כי בתחלה אמר ויִּשָֹּאֵהוּ ופירש עוד מה נשאו אֶת־ארון האלהים. וכן יְבִיאֶהָ אֵת תְּרוּמַת י"י (שמות לה, ה), וַתִּפְתַּח וַתִּרְאֵהוּ אֶת־הַיֶּלֶד (שמות ב, ו), והדומים להם כמו שכתבנו בחלק הדקדוק. ויש מפרשים וישאהו על הארגז שהשיבו פלשתים לאשם. ואדוני אבי ז"ל פירשו עִם ארון האלהים כי עזא היה הולך עם ארון האלהים וְאַחְיוֹ לפני הארון על כן שלח ידו עזא ומה. והחטא היה בעבור שאחז בארון כי נושאי הארון לא היו אוחזים בו אלא במוטות בכתפם. 

עמם  
אֲרָזִים לֹֽא־עֲמָמֻהוּ (יחזקאל לא, ח), כָּל־סָתוּם לֹא עֲמָמֽוּךָ (שם כח, ג). אֵיכָה יוּעַם זָהָב (איכה ד, א), ענין הכל ההסתר והכיסוי. ועממוהו הוא פועל עובר רוצה לומר שלא כסוהו ולא הסתירוהו הארזים הגבוהים כי הוא עלה על כלם. ועממוך בודד פירוש עממו עמך כלומר לא נסתרו ולא נעלמו ממך כל סתום שלא ידעתם. ואדוני אבי ז"ל פירש עממוך מן עִם כלומר הדברים לא היו עמך סתומים עַם רַב וְעָצוּם (יואל ב, ב), ברוב הוא בלשון זכר, ופעמים לשון נקבה מַדּוּעַ שֽׁוֹבְבָה הָעָם הַזֶּה (ירמיה ח, ב), וְחָטָאת עַמֶּֽךָ (שמות ה, טז), הָעָם אֲשֶׁר־בְּקִרְבָּהּ יוֹשֶֽׁבֶת־לָבֶטַח (שופטים יח, ז), וכן חֲבִי כִמְעַט־רֶגַע (ישעיה כו, כ) למי שמפרש אותו לשון צווי. עַמִּים הַר־יִקְרָאוּ (דברים לג, יט), ובתשלום אַֽחֲרֶיךָ בִנְיָמִין בַּֽעֲמָמֶיךָ (שופטים ה, יד), וְאֶת־עַמְמֵי הָאָרֶץ (נחמיה ט, כד). וכמו שנאמר עַם על קבוץ וקהלת האנשים כן יאמר בדברים האחרים כמו שנאמר על הארבה עַם רַב וְעָצוּם כָּמֹהוּ לֹא נִֽהְיָה מִן־הָעוֹלָם (יואל ב, ב). ועל הנמלים נאמר עַם לֹא־עָז (משלי ל, כה). ונאמר על שפנים עַם לֹא־עָצוּם (שם ל, כו). וכן פירש אדוני אבי ז"ל עַם־זוּ יָצַרְתִּי לִי תְּהִלָּתִי יְסַפֵּֽרוּ (ישעיה מג, כא), ועל החיות אמר שאמר בפסוק שלפניו תכבדני חית השדה ואמר עַם־זוּ יָצַרְתִּי לִי תְּהִלָּתִי יְסַפֵּֽרוּ ולא אותי קראת יעקב.

עמד  
כִּי מִי עָמַד בְּסוֹד י"י (ירמיה כג, יח), רַגְלִי עָֽמְדָה בְמִישׁוֹר (תהלים כז, יב), וְאַתָּה פֹּה עֲמֹד עִמָּדִי (דברים ה, כח), אִם־יַֽעֲמֹד מֹשֶׁה וּשְׁמוּאֵל לְפָנַי (ירמיה טו, א), עִמְדוּ עֲמֹדוּ ואין מפנה (נחום ב, ט). עֲמֹד פֶּתַח הָאֹהֶל (שופטים ד, כ), מקור כמו וְיָֽכָלְתָּ עֲמֹד (שמות יח, כג). בְּיוֹם עֲמָֽדְךָ מִנֶּגֶד (עבדיה יא), המ"ם מעמדת בגעיא. וַיָּבֹא אֵצֶל עָמְדִי (דניאל ח, יז), אצלי במקום שאני עומד. וַיַּֽעֲמִידֵנִי עַל־עָמְדִֽי (שם ה, יח), כמו שהייתי בתחלה עומד. וַיַּֽעֲמֹד הַשָּֽׁמֶן (מלכים ב' ד, ו), נפסק שלא הורק עוד. וַֽתַּֽעֲמֹד מִלֶּֽדֶת (בראשית כט, לה), פסקה. וְיָרֵחַ עָמָד (יהושע י, יג), וַיַּֽעֲמֹד הַשֶּׁמֶשׁ בַּֽחֲצִי הַשָּׁמַיִם (שם), וַתַּֽעֲמֹד מִלְחָמָה (דברי הימים א' כ, ד), ותתקיים. הֲיַֽעֲמֹד לִבֵּךְ (יחזקאל כב, יד), היתקיים ויתחזק. וַיַּֽעֲמֹד כָּל־הָעָם בַּבְּרִֽית (מלכים ב' כג, ג), נתחזקו בקבלת הברית לקיימו. לְמַעַן יַֽעַמְדוּ יָמִים רַבִּֽים (ירמיה לב, יד), יתקיימו. בֵּין הָעֹֽמְדִים הָאֵֽלֶּה (זכריה ג, ז), בין הקיימים האלה והוא רמז למלאכים הקיימים לעד. וכן עַמּוּדֵי שָׁמַיִם יְרוֹפָפוּ (איוב כו, יא), וּלְעַמּוּד בַּרְזֶל (ירמיה א, יח), וַהֲימִשֵׁנִי [וַהֲמִשֵׁנִי] אֶת־הָֽעַמֻּדִים (שופטים טז, כו), לפי שהעמודים קיום הבית או אשר הם תחתיהם. ולדמיון העמוד נקרא עַמּוּד הֶֽעָנָן (שמות יג, כב), וְעַמּוּד הָאֵשׁ (שם). והפעל הכבד [הִפְעִיל] וַיַּֽעֲמִידֵם לָעַד לְעוֹלָם (תהלים קמח, ו), שהיו קיימים לעד. וְהֶֽעֱמַדְנוּ עָלֵינוּ מִצְוֹת (נחמיה י, לג), קיימנו וקבלנו על עצמנו. וּלְהַֽעֲמִיד אֶת־חָרְבֹתָיו (עזרא ט, ט), וְהַֽעֲמַדְתָּ לָהֶם כָּל־מָתְנָֽיִם (יחזקאל כט, ז), כי בהשען האדם הוא כפוף ובהפסק המשענת יעמד מהלכפף. וכן תרגם יונתן וְלָא תְהֵי לְהוֹן לְבֵית סוּמְכְוָן, כלומר תעמידם על מתניהם שלא יסמכו עוד עליך. וכבר פירשנו בו פירוש אחר בשרש מעד. וּמֶלֶךְ יִשְׂרָאֵל הָיָה מַֽעֲמִיד בַּמֶּרְכָּבָה נֹכַח אֲרָם (דברי הימים ב' יח, לד), פירוש היה מחזיק עצמו ומתחזק שלא יראוהו ארם נגוע אלא היה מראה עצמו כאילו לא הוכה כדי שלא יתחזקו ארם על ישראל במלחמו. והפעל מָֽעֳמָד בַּמֶּרְכָּבָה (מלכים א' כב, לה), וְאֵין מָעֳמָד (תהלים סט, ג). ושלא נזכר פעלו [הָפְעַל] יָֽעֳמַד־חַי (ויקרא טז, י). ופירוש לֹא תַֽעֲמֹד עַל־דַּם רֵעֶךָ (שם יט, טז), רוצה לומר שלא תעמוד לאחור שלא הלך מלהצילתו אם תוכל, כמו שפירשו רבותינו ז"ל (סנהדרין עג, ע"א) מניין שאם ראה חברו טובע בנהר או לסטים באים עליו או חיה רעה באה עליו שחייב להצילו? תלמוד לומר לֹא תַֽעֲמֹד עַל־דַּם רֵעֶךָ. ופירוש לִשְׁמֹר אֶת־בְּרִיתוֹ לְעָמְדָֽהּ (יחזקאל יז, יד), לעמוד בה. והשם מעמד וּמִֽמַּֽעֲמָֽדְךָ יֶֽהֶרְסֶֽךָ (ישעיה כב, יט). יִקַּח מִכֶּם עֶמְדָּתֽוֹ (מיכה א, יא), פירש רבי יונה כמו אמדתו מלשון אומד. ויתכן לפרשו מענין עמידה כמשפטו ופירושו ילמד מכם עמידתו, כלומר שלא תצא יושבת צאנן למספד בית האצל שילמד מכם עמידתו כמו שאתם לא יצאתם להספד בגלות אחיכם כן לא יצאו והם בגלותכם. בְּעוֹד שַׁדַּי עִמָּדִי (איוב כט, ד), וְאַתָּה פֹּה עֲמֹד עִמָּדִי (דברים ה, כח), וְצוּר יָצוּק עִמָּדִי (איוב כט, ו), כמו עִמִּי. ואפשר שנגזרה המלה מענין עמידה רוצה לומר עמוד במקום עָמְדִי כלומר במקום שאני בו. ולא מצאנו מלה זו כי אם עם המדבר בעדו.

עמל  
אֲשֶׁר לֹֽא־עָמַלְתָּ בּוֹ (יונה ד, י), נֶפֶשׁ עָמֵל עָמְלָה לּוֹ (משלי טז, כו), שָׁוְא עָמְלוּ בוֹנָיו בּוֹ (תהלים קכז, א), שֶֽׁיַּֽעֲמֹל תַּחַת הַשָּֽׁמֶשׁ (קהלת א, ג). והשם עָמָל וָכַעַס (תהלים י, יד), וַֽעֲמַל לְאֻמִּים יִירָֽשׁוּ (שם קה, מד), וְרָהְבָּם עָמָל וָאָוֶן (שם צ, י), עֲמַל הַכְּסִילִים תְּיַגְּעֶנּוּ (קהלת י, טו), רְאֵֽה־עָנְיִי וַֽעֲמָלִי (תהלים כה, יח), וְאֶת־עֲמָלֵנוּ וְאֶֽת־לַֽחֲצֵֽנוּ (דברים כו, ז). והתאר נֶפֶשׁ עָמֵל עָמְלָה לּוֹ (משלי טז, כו), לְהַלְמוּת עֲמֵלִים (שופטים ה,  כו), ענין הכל יגיעה וטורח. וענין אחר קרוב לזה תַּחַת לְשׁוֹנוֹ עָמָל וָאָֽוֶן (תהלים י, ז), וּמֵֽאֲדָמָה לֹֽא־יִצְמַח עָמָֽל (איוב ה, ו), כִּֽי־אָדָם לְעָמָל יוּלָּד (שם ה, ז), וְזֹֽרְעֵי עָמָל יִקְצְרֻֽהוּ (שם ד, ח), ענין כל אלו והדומים להם עָוֶל.

עמס  
וַֽיַּֽעֲמֹס אִישׁ עַל־חֲמֹרוֹ (בראשית מד, יג), וְעֹֽמְסִים עַל־הַֽחֲמֹרִים (נחמיה יג, טו), יוֹם יוֹם יַֽעֲמָס־לָנוּ (תהלים סח, כ), כָּל־עֹֽמְסֶיהָ שָׂרוֹט יִשָּׂרֵטוּ (זכריה יב, ג), הַֽעֲמֻסִים מִנִּי־בֶטֶן (ישעיה מו, ג), נְשֻׂאֹֽתֵיכֶם עֲמוּסוֹת (שם מו, א). ונכתב בשֹי"ן וְהַנֹּֽשְׂאִים בַּסֵּבֶל עֹֽמְשִׂים (נחמיה ד, יא). והפעל הכבד [הִפְעִיל] אָבִי הֶעְמִיס עֲלֵיכֶם (מלכים א' יב, יא). והשם אֶבֶן מַֽעֲמָסָה (זכריה יב, ג), ענין הכל הטעינה והמשא.

עמק  
מְאֹד עָמְקוּ מַחְשְׁבֹתֶֽיךָ (תהלים צב, ו). והתאר עָמֹק מֵעוֹר בְּשָׂרוֹ (ויקרא יג, ג). והקבוץ מַיִם עֲמֻקִּים עֵצָה בְלֶב־אִישׁ (משלי כ, ח), בדגש. וכן לנקבה הָֽעֲמֻקָּה וְהָֽרְחָבָה (יחזקאל כג, לב), ולרבית מְגַלֶּה עֲמֻקוֹת מִנִּי־חשֶׁךְ (איוב יב, כב), כלם בדגש. ורבי יונה כתב מגלה עמוקות רפה, ולא כן מצאנוהו אנחנו. ומשקל אחר עַם עִמְקֵי שָׂפָה (ישעיה לג, יט), שהנפרד ממנו עָמֵק בפלס דָּשֵׁן ושָׁמֵן. ומזה נקרא הגיא עמק לפי שהוא עמוק בְּעֵמֶק הַבָּכָא (תהלים פד, ז), בחמש נקודות. וקבוצו וְלֹֽא־אֱלֹהֵי עֲמָקִים הוּא (מלכים א' כ, כח). והשם במשקל אחר שָׁמַיִם לָרוּם וָאָרֶץ לָעֹמֶק (משלי כה, ג). ובתוספת מ"ם מִמַּֽעֲמַקִּים קְרָאתִיךָ י"י (תהלים קל, א). והכבד [הִפְעִיל] הֶֽעְמִיקוּ סָרָה (ישעיה לא, ו), כלומר הרבו לעשות סרה כי כמו שהעמק הוא רב מהאדם מהגיע אליו כן כל דבר הריבוי יקרא בלשון עמק. וכן הַֽעְמֵק שְׁאָלָה (שם ז, יא), הֶעְמִיקוּ שִׁחֵתוּ (הושע ט, ט), הַמַּֽעֲמִיקִים מֵֽי"י (ישעיה כט, טו), וְעָמֹק עָמֹק מִי יִמְצָאֶֽנּוּ (קהלת ז, כד). עַם עִמְקֵי שָׂפָה (יחזקאל ג, ה), שלא יגיעו אל דברה השפה. 

עמר  
וְהִתְעַמֶּר־בּוֹ וּמְכָרוֹ (דברים כד, ז) לֹֽא־תִתְעַמֵּר בָּהּ (שם כא, יד), ענין שמוש עם הסחורה כמו שאמרו רבותינו ז"ל (סנהררין פרק יא, משנה א. דף פה, ע"ב) הגונב נפש מישראל אינו חייב עד שיכניסו לביתו וישתמש בו וימכרנו שנאמר וְהִתְעַמֶּר־בּוֹ וּמְכָרוֹ, שישתמש בו, לֹֽא־תִתְעַמֵּר בָּהּ לא תשתמש ותשתעבד בה אחר שבעלתה. עֹמֶר לַגֻּלְגֹּלֶת (שמות טז, טז), מדה במו שאמר וְהָעֹמֶר עֲשִׂרִית הָֽאֵיפָה הֽוּא (שם טז, לו), וכן וְהֵנִיף אֶת־הָעֹמֶר (ויקרא כג, יא), וְשָֽׁכַחְתָּ עֹמֶר בַּשָּׂדֶה (דברים כד, יט), וְאָסַפְתִּי בָֽעֳמָרִים (רות ב, ז). ומשקל אחר וּכְעָמִיר מֵאַֽחֲרֵי הַקֹּצֵר (ירמיה ט, כא), וּכְלַפִּיד אֵשׁ בְּעָמִיר (זכריה יב, ו), היא אגורות השבלים. והפעול הדגוש ממנו [פִּעֵל] וְחִצְנוֹ מְעַמֵּֽר (תהלים קכט, ז).

עמת  
וְעַל־גֶּבֶר עֲמִיתִי (זכריה יג, ז), וְכִחֵשׁ בַּֽעֲמִיתוֹ (ויקרא ה, כא), וְאֶל־אֵשֶׁת עֲמִיתְךָ (שם יח, כ), חבר. לְעֻמַּת הֶֽעָצֶה יְסִירֶנָּה (שם ג, ט), לנכח העצה. וְקוֹל הָאֽוֹפַנִּים לְעֻמָּתָם (יחזקאל ג, יג), לנכחם. והלמ"ד בהם לשמוש כלמ"ד לְנִכְחוֹ, לְנֶגְדּוֹ. ובלא למ"ד השירות כָּל־עֻמַּת שֶׁבָּא (קהלת ה, טו). וקשרו מלה כָּל עם עמת על דרך הארמית כָּל־קְבַל־דִּנָה. והנכון מה שכתב בו הגאון אבן גיאת כי לעמת לא יבא מבלי הלמ"ד כמו לְמַעַן שלא תחסר ממנו הלמ"ד, ובי"ת בַּֽעֲבוּר, וכָּל־עֻמַּת שֶׁבָּא הכ"ף כ"ף הדמיון והלמ"ד מן לְעֻמַּת והיה ראר להיות מלה אחת כָּלְעֻמַּת ונפרד כמו הרבה מן הנדבקים שנפרדו כמו וְלַֽאֲסוּרִים פְּקַח־קֽוֹחַ (ישעיה סא, א) שהם שתי מלות וענינם מלה אחת. ובחולם לְעֻמּוֹת אַחַד הַֽחֲלָקִים (יחזקאל מה, ז), כמו לְעֻמַּת, וכן שְׁבֻעוֹת יָמִים מַצּוֹת יֵֽאָכֵֽל (שם מה, כא), כמו שִׁבְעַת ימים.

ענן  
בְּעַב הֶֽעָנָן (שמות יט, ט), וְנִרְאֲתָה הַקֶּשֶׁת בֶּֽעָנָֽן (בראשית ט, יד), וְעָנָן כָּבֵד עַל־הָהָר (שמות יט, טז), עָנָן גָּדוֹל וְאֵשׁ מִתְלַקַּחַת (יחזקאל א, ד). והפעול הדגוש ממנו [פִּעֵל] בְּעַֽנֲנִי עָנָן עַל־הָאָרֶץ (בראשית ט, יד), והוא קל. מְעוֹנֵן וּמְנַחֵשׁ (דברים יח, י), וּֽמְעֽוֹנְנִים לֹא יִֽהְיוּ־לָֽךְ (מיכה ה, יא), כבר פירשתים בשרש עוּן בענין עוֹנָה. 

ענב  
וְדַם־עֵנָב תִּשְׁתֶּה־חָֽמֶר (דברים לב, יד), כַּֽעֲנָבִים בַּמִּדְבָּר (הושע ט, י), ידוע. וְאֶת־עִנְּבֵי נְזִירֶךָ (ויקרא כה, ה), הדגש לתפארת. וכתבנו הדומים לו בחלק הדקדוק.

ענג  
[הִתְפָּעֵל] וְהִתְעַנַּגְתֶּם מִזִּיז כְּבוֹדָֽהּ (ישעיה סו, יא), וְהִתְעַנְּגוּ עַל־רֹב שָׁלֽוֹם (תהלים לז, יא), וְתִתְעַנַּג בַּדֶּשֶׁן נַפְשְׁכֶֽם (ישעיה נה, ב), וְהִתְעַנַּג עַל־י"י (תהלים לז, ד), מֵֽהִתְעַנֵּג וּמֵרֹךְ (דברים כח, נו). והפעל הכבד [פִּעֵל] הַנָּוָה וְהַמְּעֻנָּגָה (ירמיה ו, ב). והשם בְּהֵיכְלֵי עֹנֶג (ישעיה יג, כב). ובתוספת תי"ו לֹֽא־נָאוֶה לִכְסִיל תַּֽעֲנוּג (משלי יט, י), אַֽהֲבָה בַּתַּֽעֲנוּגִֽים (שיר השירים ז, ז). והקבוץ בלשון נקבות וְתַֽעֲנֻגוֹת בְּנֵי הָאָדָם (קהלת ב, ח). והתאר וְהֶֽעָנֹג מְאֹד (דברים כח, נד), הָֽרַכָּה בְךָ וְהָֽעֲנֻגָּה (שם כח, נו), ענין ההשתעשעות והנעימות בהנאת הנפש.

ענד  
אֶֽעֶנְדֶנּוּ עֲטָרוֹת לִֽי (איוב לא, לו), עָנְדֵם עַל־גַּרְגְּרֹתֶֽךָ (משלי ו, כא) ענין קשירה.

ענה  
מֶה־עָנָה י"י (ירמיה כג, לה), וַיַּעַן כָּל־הָעָם (שמות כד, ג),  עֲנֵנִי י"י עֲנֵנִי (מלכים א' יח, לז), חַכְמוֹת שָֽׂרוֹתֶיהָ תַּֽעֲנֶינָּה (שופטים ה, כט), פירוש אחת משרותיה העננה אַף־הִיא תָּשִׁיב אֲמָרֶיהָ לָֽהּ (שם). ויש לפרש תַּֽעֲנֶינָּה לשון רבות ובא הנו"ן בדגש כמו עֵינַי תִּרְאֶינָּה בָּהּ (מיכה ז, י). ופירוש תשיב אמריה לה לזה הפירוש לעצמה. וְלֹֽא־עָנוּ הָעָם אֹתוֹ דָּבָֽר (מלכים א' יח, כא), הענין הזה הוא השבת הדיבור ברוב. ויש שהוא תחלת הדבור כמו וַיַּעַן אִיּוֹב (איוב ג, ב) הראשׁון, ואמרת מֶה־עָנָה י"י (ירמיה כג, לה), כֹּה תֹאמַר אֶל־הַנָּבִיא מֶה־עָנָךְ י"י (שם כג, לז), וְעָנִיתָ וְאָֽמַרְתָּ (דברים כו, ה), וּשְׁמוּאֵל רָאָה אֶת־שָׁאוּל וַֽי"י עָנָהוּ (שמואל א' ט, יז), כֻּלָּם יַֽעֲנוּ וְיֹֽאמְרוּ אֵלֶיךָ (ישעיה יד, י). והשם כִּי אֵין מַֽעֲנֵה אֱלֹהִֽים (מיכה ג, ז), והדומים להם. והנפעל הֲרֹב דְּבָרִים לֹא יֵֽעָנֶה (איוב יא, ב), אֲנִי י"י נַֽעֲנֶה־לּוֹ בִּֽי (יחזקאל יד, ז). פירוש בעבור שמי אף על פי שהוא אינו ראוי. נַֽעֲנֵיתִי לוֹ בָה [בָא] בְּרֹב גִּלּוּלָֽיו (שם יד, ד), כלומר אף על פי שהוא בא ברוב גלוליו אני י"י נענתי לו. ובָה כתוב בה"א ואין הה"א מפיק. ובמקצת ספרים בָא קרי, ועל כל פנים פירושו באל"ף. וכן אמר התרגום אֲנָא יְיָ מִשְׁתְּאֵיל לֵיהּ בְּמֵימְרִי דְאָתֵי לְמִתְבַּע. אבל לדעת התרגום בא דבק עם נעניתי לו, ולפירושינו דבק עם ברוב גלוליו. ונַֽעֲנֶה ונַֽעֲנֵיתִי ענינם נעתר ונעתרתי. ועוד אבאר הענין הזה בשרש עָתַר. והפעל הנוסף [הִפְעִיל] וְרוּחַ מִבִּֽינָתִי יַֽעֲנֵֽנִי (איוב כ, ג), והוא עובר לשנים פעולים רצונו לומר יכריחני לענות. והשם אֲשֶׁר לֹא־מָֽצְאוּ מַֽעֲנֶה (שם לב, ג) וּמֵֽי"י מַֽעֲנֵה לָשֽׁוֹן (משלי טז, א). וענין אחר קרוב לזה הענין שֶׁקֶר עָנָה בְאָחִֽיו (דברים יט, יח), לֹא־תַֽעֲנֶה בְרֵֽעֲךָ עֵד שָֽׁקֶר (שמות כ, יג), וְעָֽנְתָה־בִּי צִדְקָתִי (בראשית ל, לג) וַֽי"י עָנָה בִי (רות א, כא), יִשְׁמַע אֵל וְֽיַֽעֲנֵם (תהלים נה, כ), פירוש יענה בם. וְחַטֹּאותֵינוּ עָנְתָה בָּנוּ (ישעיה נט, יב), פירוש כל חטאת וחטאת ענתה בנו. וְעָנָה גְאֽוֹן־יִשְׂרָאֵל בְּפָנָיו (הושע ה, ה), כַֽחֲשִׁי בְּפָנַי יַֽעֲנֶֽה (איוב טז, ח), אֶבֶן מִקִּיר תִּזְעָק וְכָפִיס מֵעֵץ יַֽעֲנֶֽנָּה (חבקוק ב, יא), פירוש יעיד עמה כלומר הכפים יעיד עם האבן כי גם הוא מגזלה, כולם ענין עדות. וענין אחר קרוב לו וַתַּעַן לָהֶם מִרְיָם (שמות טו, כא), עֱנוּ לַי"י בְּתוֹדָה (תהלים קמז, ז), עֲלִי בְאֵר עֱנוּ־לָֽהּ (במדבר כא, יז), וְעָנָה אִיִּים בְּאַלְמְנוֹתָיו (ישעיה יג, כב), וְעָנְתָה שָּׁמָּה כִּימֵי נְעוּרֶיהָ (הושע ב, יז). והפעל הבבד [פִּעֵל] מענין זה לַֽמְנַצֵּחַ עַל־מָֽחֲלַת לְעַנּוֹת (תהלים פח, א), כֶּרֶם חֶמֶד עַנּוּ־לָֽהּ (ישעיה כז, ב), קול עַנּוֹת אָֽנֹכִי שֹׁמֵֽעַ (שמות לב, יח), ענין הכל הגבהה הקול בשיר. ויש באבל, והיא וְעָנָה אִיִּים בְּאַלְמְנוֹתָיו. וכן בדברי רבותינו ז"ל (מועד קטן פרק שלישי משנה ח. דף נח, ע"ב) מענת אבל לא מטפחות ולא מקוננות ופירשו הענוי שכולן עונות כאחת. ומזה הענין מקור מפעל הקל אֵין קוֹל עֲנוֹת גְּבוּרָה וְאֵין קוֹל עֲנוֹת חֲלוּשָׁה (שמות לב, יח), פירוש לא צעקת המנצחים במלחמה ולא צעקת המנוצחים. ויש לפרש גם כן מזה הענין וְכָפִיס מֵעֵץ יַֽעֲנֶֽנָּה, כמו שאמר (שם) כִּי־אֶבֶן מִקִּיר תִּזְעָק, אמר והכפיס יצעק עמה כי גם הוא מגולה. ויש לפרש מזה כִּֽי־שָׁמַע י"י אֶל־עָנְיֵֽךְ (בראשית טז, יא), כלומר אל צעקתך כי בודאי מתוך עניה צעקה לאל. וכן דעת אנקלוס שתרגם אֲרֵי קַבִּיל י"י צְלוֹתִיךְ. ואם היה ענין עוני היה אומר רָאָה ולא שָׁמַע. וכן מזה הענין הֵידָד כְּדֹֽרְכִים יַֽעֲנֶה (ירמיה כה, ל). וענין אחר עִנָּה בַדֶּרֶךְ כֹּחִו [כֹּחִי] (תהלים קב, כד), עִנֵּיתִי בַצּוֹם נַפְשִׁי (שם לה, יג), וַֽיְעַנְּךָ וַיַּרְעִבֶךָ (דברים ח, ג), אִם־עַנֵּה תְעַנֶּה אֹתוֹ (שמות כב, כב). וַֽאעַנֶּה אֶת־זֶרַע דָּוִד לְמַעַן זֹאת (מלכים א' יא, לט), האל"ף רפה. ושלא נזכר פעלו [פֻּעַל] טֽוֹב־לִי כִֽי־עֻנֵּיתִי (תהלים קיט, עא), אֲשֶׁר לֹֽא־תְעֻנֶּה (ויקרא כג, כט). והמקור ממנו אֵת כָּל־עֻנּוֹתֽוֹ (תהלים קלב, א). או הוא שם בפלס זֻלֻּת לִבְנֵי אָדָֽם (שם יב, ט), ואם זה בחולם עי"ן הפעל וזה בשורק. וההתפעל וְכִי הִתְעַנִּיתָ בְּכֹל אֲשֶׁר־הִתְעַנָּה אָבִֽי (מלכים א' ב, כו). והנפעל נִגַּשׂ וְהוּא נַֽעֲנֶה (ישעיה נג, ז), וְנֶפֶשׁ נַֽעֲנָה תַּשְׂבִּיעַ (שם נח, י). לֵֽעָנֹת מִפָּנָי (שמות י, ג), משפטו לְהֵעָנוֹת. והפעל הקל ממנו לפי דעתי אֲנִי עָנִיתִי מְאֹֽד (תהלים קטז, י). וכבר פירשתי פסוק זה בשרש כָּזַב. ויש לפרש מזה וְעָנָה גְאֽוֹן־יִשְׂרָאֵל בְּפָנָיו (הושע ה, ה). וכן תרגם יונתן וְיִמְאַךְ יְקַר יִשְרָאֵל וְאִינוּן חָזָן. וכן מזה הענין יַֽעֲנוּ כִּי־אֵין רֹעֶֽה (זכריה י, ב), עָֽרִיצִים יַֽעֲנֶֽה (ישעיה כה, ה), מִקּוֹלָם לֹא יֵחָת וּמֵֽהֲמוֹנָם לֹא יַֽעֲנֶה (שם לא, ד). וכן טֶרֶם אֶעֱנֶה אֲנִי שֹׁגֵג (תהלים קיט, סז), פירוש טרם הכנעי והייתי חוטא שוגג הייתי כי לא הייתי פונה אל כמותך ואל אמרתך ולא הייתי נותנם על לב וזוכרם, ועתה כשראיתי שחטאתי בהפנותי לבי מאמרתך נכנעתי ושבתי לשמור אמרתך ולזכור אותה תמיד כדי שלא אהיה שוגג באחת ממצותך. ואפשר להיות בנין הפעיל מזה יִשְׁמַע אֵל וְֽיַֽעֲנֵם (שם נה, כ). והתאר וְיַד־עָנִי וְאֶבְיוֹן לֹא הֶחֱזִֽיקָה (יחזקאל טז, מט), הָֽעֲנִיִּים וְהָֽאֶבְיוֹנִים (ישעיה מא, יז), עֲנִיָּה סֹֽעֲרָה (שם נד, יא). והשם עֱנוּת עָנִי (תהלים כב, כה). והשם עוד לֶחֶם עֹנִי (דברים טז, ג), נקרא כן על שם שנתענו במצרים. כִּי־עַל־זֶה בָּחַרְתָּ מֵעֹֽנִי (איוב לו, כא), ופירוש הפסוק כן הִשָּֽׁמֶר אַל־תֵּפֶן אֶל־אָוֶן (שם) כלומר היה לך להשמר שלא הפנה אל און ולהצדיק עצמך ולהרשיע השם כִּי־עַל־זֶה בָּחַרְתָּ מֵעֹֽנִי כלומר על זה הפניה לאון ולהצדיק עצמך בחרת יותר מלענות מלפני י"י ולומר י"י הצדיק ואני ועמי הרשעים. וכן על זה הדרך יְחַלֵּץ עָנִי בְעָנְיוֹ (שם לו, טו), כלומר הנכנע מפני השם בהכנעתו יחלץ אותו ויצילהו מצרתו שהוא בה לענין שאמר למעלה (שם לו, יג) וְֽחַנְפֵי־לֵב יָשִׂימוּ אָף לֹא יְשַׁוְּעוּ כִּי אֲסָרָֽם. והשם במשקל אחר קַמְתִּי מִתַּֽעֲנִיתִי (עזרא ט, ה). וקרוב לענין הזה עָנָו [עָנָיו] מְאֹד (במדבר יב, ג), יֹאכְלוּ עֲנָוִים וְיִשְׂבָּעוּ (תהלים כב, כז). והשם עֵקֶב עֲנָוָה (משלי כב, ד), וְֽעַנְוָתְךָ תַרְבֵּֽנִי (תהלים יח, לו). ובנוח הו"ו וַֽעֲנֹֽתְךָ תַּרְבֵּֽנִי (שמואל ב' כב, לו). ומשקל אחר וְעַנְוָה־צֶדֶק (תהלים מה, ה), ענינם שפלות רוח. ומזה הענין עָנִי וְרֹכֵב עַל־חֲמוֹר (זכריה ט, ט). וכן תרגם יונתן עִנְוְתָן וְרָכֵיב עַל חֲמָרָא. וכן וְהִשְׁאַרְתִּי בְקִרְבֵּךְ עַם עָנִי וָדָל (צפניה ג, יב). וכן תרגם יונתן עַם עִנְוְתָן וּמְקַבֵּל עוּלְבָן. וענין אחר הוּא עִנְיַן רָע נָתַן אֱלֹהִים לִבְנֵי הָֽאָדָם לַֽעֲנוֹת בּֽוֹ (קהלת א, יג), וָכַעַס עִנְיָנוֹ (שם ב, כג), עסק רע להתעסק בו וכעס עסקו. כִּי בָּא הַֽחֲלוֹם בְּרֹב עִנְיָן (שם ה, ב), בעסקים ובפנים רבים. וכתב אדוני אבי ז"ל מזה לֵב צַדִּיק יֶהְגֶּה לַֽעֲנוֹת (משלי טו, כח), ופירוש על אשר הקדים וּטְהֹרִים אִמְרֵי־נֹֽעַם (שם טו, כו), אמר לב צדיק לענין יהגה ויחשוב להוציא לענין ולא ידבר בלא ענין. והוא שם בפלס פְּנוֹת קָדִֽים (יחזקאל מג, יז), לִמְנוֹת יָמֵינוּ (תהלים צ, יב), שהוא כמו למנין ימינו, וכן לַֽעֲנוֹת כמו לענין. גַּם־זֶה הֶבֶל וְעִנְיַן רָע (קהלת ד, ח), רוצה לומר ענין אִישׁ רע כי הוא פתוח והוא סמוך. והמסורת עליו לית פתח. והביא רבי יונה בעניו זה כֹּל פָּעַל י"י לַֽמַּֽעֲנֵהוּ (משלי טז, ד), כלומר לענין שהוא רוצה בו. ויתכן לפרש למענהו בעבורו. ופירש רבי יונה הוּא עִנְיַן רָע (קהלת א, יג), לַֽעֲנוֹת בּֽוֹ (שם), כִּי הָאֱלֹהִים מַֽעֲנֶה בְּשִׂמְחַת לִבּֽוֹ (שם ה, יט), וְֽעַנְוָתְךָ תַרְבֵּֽנִי (תהלים יח, לו), ענין ההשגחה. ואפשר שיהיה מַֽעֲנֶה בְּשִׂמְחַת לִבּֽוֹ מענין עֵדוּת. וכתב הגאון רבי יצחק אבן גיאת ז"ל כי פירוש ענין ולַֽעֲנוֹת בּֽוֹ הכונה בחפץ והתעסקותיו בו. וממנו וְֽעַנְוָתְךָ תַרְבֵּֽנִי עזרתך ורצונך. וממנו כֹּל פָּעַל י"י לַֽמַּֽעֲנֵהוּ למען חפצו ורצונו אשר הוא הסיבה והעילה והחפץ. והביא רבי יונה אֶעֱנֶה אֶת־הַשָּׁמָיִם וְהֵם יַֽעֲנוּ אֶת־הָאָֽרֶץ (הושע ב, כג), וְהָאָרֶץ תַּֽעֲנֶה אֶת־הַדָּגָן (שם כ, מ), וְהֵם יַֽעֲנוּ אֶת־יִזְרְעֶֽאל (שם), בענין הכונה. ועל דעתי שהם מענין הראשון שהוא השבח הדבור. ופירוש אֶֽעֱנֶה את השמים כי מרוב העצר את השמים כאילו הם ישאלוהו המטר והוא ימטיר אותם והם יענו את הארץ כאילו הארץ תשאלם המטר והם יהנו המטר, וְהָאָרֶץ תַּֽעֲנֶה אֶת־הַדָּגָן כאילו הם ישאלוהו שתוציאם כי עמדה ימים רבים שלא הוציאה אותם ולא עשתה פירות, וְהֵם יַֽעֲנוּ אֶת־יִזְרְעֶֽאל כאילו עמק יזרעאל ישאל על עמדו חרב כמה ימים ואחר שירבה הדגן והתירוש והיצהר ירבה הישוב. וכן וְהַכֶּסֶף יַֽעֲנֶה אֶת־הַכֹּֽל (קהלת י, יט), כאילו כל צרכי האדם ישאלו לכסף והכסף ימלא את הכל. ומזה כִּי הָאֱלֹהִים מַֽעֲנֶה בְּשִׂמְחַת לִבּֽוֹ (שם ה, יט), כלומר כי הוא רוצה בשמחתו ומזמן לו. והוא פעל יוצא לשלישי, כי האלהים מענה והדגן והתירוש והכסף והזהב יענוהו למלאה חפציו. וענין אחר כְּבַֽחֲצִי מַֽעֲנָה צֶמֶד שָׂדֶֽה (שמואל א' יד, יד). ומשקל אחר הֶאֱרִיכוּ לְמַֽעֲנִותָֽם [לְמַֽעֲנִיתָֽם] (תהלים קכט, ג), הוא הקו שיחרש החורש בשורים בשיעור שירצה בו ואחר כך יחזור ויעשה אחר כמוהו וכן עד שיחרוש כל השדה ובלע"ז שלי"ו. וכן בענין אחר בְּאָסְרָם לִשְׁתֵּי עֹינֹתָֽם [עֽוֹנֹתָֽם] (הושע י, י), האחד עוֹנָה בפלס שׁוֹאָה והוא רמז לשתי הממלכות אפרים ויהודה.

ענף  
שֹׁרֶשׁ וְעָנָֽף (מלאכי ג, יט), וַֽעֲנָפֶיהָ אַרְזֵי־אֵֽל (תהלים פ, יא), אבל עַנְפְּכֶם תִּתֵּנוּ (יחזקאל לו, ח), לא נגזר מענף אבל הוא משקל אחר כאשר פירשתיו בשער השמות במקומו. והתאר פֹּֽרִיָּה וַֽעֲנֵפָה (שם יט, י). והענין ידוע.

ענק  
בְּאַחַד עֲנָק מִצַּוְּרֹנָֽיִךְ (שיר השירים ד, ט), וַֽעֲנָקִים לְגַרְגְּרֹתֶֽיךָ (משלי א, ט) ובקבוץ הנקבות וּלְבַד מִן־הָעֲנָקוֹת אֲשֶׁר בְּצַוְּארֵי גְמַלֵּיהֶֽם (שופטים ח, כו), הוא חלי תלוי בצואר ויבא תחת הגרון. לָכֵן עֲנָקַתְמוֹ גַֽאֲוָה (תהלים עג, ו), כלומר שמו הגאוה ענק לצוארונם. הַֽעֲנֵיק תַּֽעֲנִיק לוֹ (דברים טו, יד), רוצה לומר טענהו ושים על צוארו כענק חרוזות חרוזות מן הדגן והתירוש והיצהר.

ענשׁ  
וְעָֽנְשׁוּ אֹתוֹ מֵאָה כֶסֶף (דברים כב, יט), וַיַּֽעֲנשׁ אֶת־הָאָרֶץ (דברי הימים ב' לו, ג), וְיֵין עֲנוּשִׁים יִשְׁתּוּ (עמוס ב, ח), גַּ֤ם עֲנוֹשׁ לַצַּדִּיק לֹא־טוֹב (משלי יז, כו). והנפעל וּפְתָיִים עָֽבְרוּ וְֽנֶעֱנָֽשׁוּ (שם ככ, ג), עָנוֹשׁ יֵֽעָנֵשׁ (שמות כא, ככ), ענינם חיוב וגבוי נתינת הממון. ואפשר שיהיה וּפְתָיִים עָֽבְרוּ וְֽנֶעֱנָֽשׁוּ חיוב נתינת הנפש, כלומר המיתה כמו שנשתמשו רבותינו ז"ל הרבה בזה הלשון באמרם (שבת קמט, ע"ב) דמעניש וקטיל וזולת זה הרבה. ועל הדרך הזה פירשו הם (ברכות ז, ע"א), גַּם עֲנוֹשׁ לַצַּדִּיק לֹא־טוֹב.

עסס  
וְעַסּוֹתֶם רְשָׁעִים (מלאכי ג, כא), ענין הדריסה והכתישה פרמרי"ץ בלע"ז. ומזה נקרא עסיס יִטְּפוּ הֶֽהָרִים עָסִיס (יואל ד, יח), וְכֶֽעָסִיס דָּמָם יִשְׁכָּרוּן (ישעיה מט, כו), מֵֽעֲסִיס רִמֹּנִֽי (שיר השירים ח, ב), הוא המשקה היוצא על ידי הסחיטה והכתישה.

עפא  
מִבֵּין עֳפָאיִם יִתְּנוּ־קֽוֹל (תהלים קד, יב), האל"ף נחה והיו"ד נעה, הם הםעפים. וכן בארמית אַתַּרוּ עֳפְיֵהּ (דניאל ד, יא), עֳפְיֵהּ שַׁפִּיר (שם ד, ט). ויש לפרש עפיה עליו והוא הנכון לענין הפסוק. וכן מבין עפאם מבין העלים.

עפל  
עֹפֶל וָבַחַן (ישעיה לב, יד), עֹפֶל בַּת־צִיּוֹן (מיכה ד, ח), וְסָבַב לָעֹפֶל וַיַּגְבִּיהֶהָ מְאֹד (דברי הימים ב' לג, יד), וּבְחוֹמַת הָעֹפֶל בָּנָה לָרֹֽב (שם כז, ג), מקום גבוה ומבצר. ומזה וַיַּעְפִּלוּ לַֽעֲלוֹת אֶל־רֹאשׁ הָהָר (במדבר יד, מד), פירוש הגביהו לב וחזקוהו לעלות אנגרישירו"ן בלע"ז. ומזה עוד הִנֵּה עֻפְּלָה לֹא־יָֽשְׁרָה נַפְשׁוֹ בּוֹ (חבקוק ב, ד), ופירוש הפסוק פירש רבי אחי רבי משה ז"ל פירוש נכון. אומר כי נפש הרשע שלא ישרה בעצמו ואין לה בטחון ואמונה בשם יתעלה עֻפְּלָה כלומר שמה עצמה בְּעֹפֶל ובמבצר, אבל הצדיק הבוטח בי"י באמונתו ובבטחונו יחיה ולא יצטרך לשום עצמו בעפל ומבצר. וַיָּבֹא אֶל־הָעֹפֶל וַיִּקַּח מִיָּדָם וַיִּפְקֹד בַּבָּיִת (מלכים ב' ה, כד), פירוש למקום גבוה הר או גבעה חוץ לעיר והפקיד בבית שהיה שם הכסף וחליפות השמלות. ויונתן תרגם וְעַל לַאֲתַר כַּסִי, תרגם אותו כמו אופל, ומזה עפולים שאנחנו קורים טִחוֹרִים שהוא כינוי לתחתוניות.

עפר  
עָפָר מִן־הָאֲדָמָה (בראשית ב, ז), בַּרְזֶל מֵֽעָפָר יֻקָּח (איוב כח, ב), עַד אֲשֶׁר־דַּק לְעָפָר (דברים ט, כא), וָֽאַשְׁלִךְ אֶת־עֲפָרוֹ (שם), וְרֹאשׁ עַפְרוֹת תֵּבֵֽל (משלי ח, כו), וְעַפְרֹת זָהָב לֽוֹ (איוב כח, ו), פירוש העפרות שיוקח מהם הזהב. או יקרא הזהב השחוק עפר כמו שכתוב ואשליך את עפרו, כמו שאמרו רבותינו ז"ל (עבודה זרה מד, ע"א). וכן האפר נקרא עפר מֵֽעֲפַר שְׂרֵפַת הַֽחַטָּאת (במדבר יט, יז). עָפָר, אֲדָמָה, אֶרֶץ, תֵּבֵל, ארבעתם ענין אחר ונסמכו זה לזה כמו עַפְרוֹת תֵּבֵל, אַדְמַת־עָפָר (דניאל יב, ב), עַל־עֲפַר־אֶרֶץ (עמוס ב, ז), ואף על פי כן יש הפרש ביניהם מעט, כי עפר יקרא הדק ברוב וכן אדמה כמו שאמר וַֽאֲדָמָה עַל־רֹאשֽׁוֹ (שמואל א' ד, יב) ומעט נזכרה האדמה על הדק. וארץ ותבל יש ביניהם הפרש מעט כי ארץ היא כלל הכל ישוב ומדבר, ותבל כלל על הישוב. וכן הדברים הדקים יכונו בעפר כמו שאמר וַיָּדֶק לְעָפָר (מלכים ב' כג, ו), וְנָשָׂא אֶת־עֲפָרָם (שם כג, ד), וַיַּשְׁלֵךְ אֶת־עֲפָרָהּ (שם כג, ו). והפעל הכבד [פִּעֵל] הנלקח ממנו וְעִפַּר בֶּעָפָֽר (שמואל ב' טז, יג). [מֵאֵשׁ תַּם] עֹפָרֶת (ירמיה ו, כט), צָֽלֲלוּ כַּֽעוֹפֶרֶת (שמות טו, י), הוא האבר כתרגומו. ואמת שנקרא כן על שם האפר כי כל המתכות יאכלם העפר ויפחתו בהיותם בו אבל העופרת הוסיף בעפר. לְעֹפֶר הָֽאַיָּלִים (שיר השירים ב, ט), כִּשְׁנֵי עֳפָרִים (שם ד, ה), הוא ילד האיל או הצבי. 

עץ  
עֵץ פְּרִי (בראשית א, יא), עַמִּי בְּעֵצוֹ יִשְׁאָל (יהושע ד, יב), כָּל־עֵֽצְךָ וּפְרִי אַדְמָתֶךָ (דברים כח, מב), חֹֽטְבֵי עֵצִים (יהושע ט, כא), וַיְבַקַּע עֲצֵי עֹלָה (בראשית כב, ג). ובאמרו בעצו ישאל רמז בו אל הצלמים שהם מעץ. או אומר כן על המנחשים כמו שאמרו רבותינו ז"ל (סנהדרין סח, ע"ב) מנחש זה האומר פתו נפלה מפיו, מקלו נפל מידו, בנו קורא לו מאחריו. וזהו שאמר (הושע שם) וּמַקְלוֹ יַגִּיד לוֹ, כפל הענין כמנהג הלשון. ובה"א הנקבה כִּרְתוּ עֵצָה וְשִׁפְכוּ עַל־יְרֽוּשָׁלַם סֹֽלְלָה (ירמיה ו, ו), הה"א רפה ואיננה כינוי. וְעֵץ חֲנִיתוֹ (שמואל א' יז, ז), הוא יד החנית, וכתיב חץ, כי הוא עשוי כמו החץ. 

עצב  
וְלֹֽא־עֲצָבוֹ אָבִיו (מלכים א' א, ו), פעל עבר, כלומר לא הרגיזו ולא הדאיגו. וַֽעֲצוּבַת רוּחַ (ישעיה נד, ו), וְעָשִׂיתָ מֵֽרָעָה לְבִלְתִּי עָצְבִּי (דברי הימים א' ד, י), פעל עומד, ופירושו שתעשה עמי שלא אעצב ולא אדאג מרעה. והנפעל נֶעְצַב אֶל־דָּוִד (שמואל א' כ, לד), נֶעֱצַב הַמֶּלֶךְ עַל־בְּנֽוֹ (שם ב' יט, ג), שניהם נפעל עבר בי הם פתחין. אַל־יֵֽדַע־זֹאת יְהֽוֹנָתָן פֶּן־יֵֽעָצֵב (שם א' כ, ג), וְעַתָּה אַל־תֵּעָצְבוּ (בראשית מה, ה). וההתפעל וַיִּתְעַצֵּב אֶל־לִבּֽוֹ (שם ו, ו), וַיִּֽתְעַצְּבוּ הָֽאֲנָשִׁים (שם לד, ז). והפעל הכבד [פִּעֵל] וְהֵמָּה מָרוּ וְעִצְּבוּ אֶת־רוּחַ קָדְשׁוֹ (ישעיה סג, י), כלומר הרגיזו והדאיגו את רוח קדשו. כָּל־הַיּוֹם דְּבָרַי יְעַצֵּבוּ (תהלים נו, ו). ופעל כבד [הִפְעִיל] אחר יַֽעֲצִיבוּהוּ בִּֽישִׁימֽוֹן (שם עח, מ). והשם אִם־דֶּֽרֶךְ־עֹצֶב בִּי (שם קלט, כד), כלומר אם דרך הרגזה ודאגה בי על המקרים שיבואוני אלא שהכל אני מקבל מאהבה. או פירושו אם אני הולך דרך רע שירגיזך ויכעיסך. ומשקל אחר וְלֹֽא־יוֹסִף עֶצֶב עִמָּֽהּ (משלי י, כב), בשש נקודות. וּדְבַר־עֶצֶב יַֽעֲלֶה־אָֽף (שם טו, א). ומשקל אחר לְמַֽעֲצֵבָה תִּשְׁכָּבֽוּן (ישעיה נ, יא). ומשקל אחר קֹרֵֽץ עַיִן יִתֵּן עַצָּבֶת (משלי י, י). ובסמוך וּבְעַצְּבַת־לֵב רוּחַ נְכֵאָֽה (שם טו, יג). והקבוץ יָגֹרְתִּי כָל־עַצְּבֹתָי (איוב ט, כח), וּמְחַבֵּשׁ לְעַצְּבוֹתָֽם (תהלים קמז, ג), יִרְבּוּ עַצְּבוֹתָם (שם טז, ד). ענין כלם הרוגז והדאגה. ואמר מְחַבֵּשׁ על הדאגה על דרך השאלה כי כן אמר (שם) הָרוּפֵא לִשְׁבוּרֵי לֵב. ומזה הענין נקראו צלמי עבודה זרה עצבים הַעֶצֶב נִבְזֶה (ירמיה כג, כח). פֶּן־תֹּאמַר עָצְבִּי עָשָׂם (ישעיה מה, ה), כי הם דאגה ורוגז לסתעסק בהם ומרגיז בהם השם יתברך. ויתכן לפרש מזה אִם־דֶּֽרֶךְ־עֹצֶב בִּי, כלומר אם אני פונה אל העצבים. וכן עָשִׂינוּ לָהּ כַּוָּנִים לְהַעֲצִבָה (ירמיה מד, יט), כלומר לעשות לה עצבים. או יהיה לְהַעֲצִבָה על דרך הכינוי רצוני לומר לשמחה, וה"א לְהַעֲצִבָה רפה ומשפטה מפיק. וכבר כתבנוה עם הדומים לה בחלק הדקדוק. וענין אחר קרוב לזה מַסִּיעַ אֲבָנִים יֵֽעָצֵב בָּהֶם (קהלת י, ט), יתתעמל ויתיגע בהם. והפעל הכבד [פִּעֵל] יָדֶיךָ עִצְּבוּנִי (איוב י, ח), כלומר עמלו ויגעו ביצירתי והוא על דרך משל. והחכם רבי משה בן עזרא פירשו מענין הגידים שנקראו עצבים רוצה לומר בראו עצביי ובשדיי. והשם בְּעֶצֶב תֵּֽלְדִי בָנִים (בראשית ג, טז), בְּכָל־עֶצֶב יִהְיֶה מוֹתָר (משלי יד, כג), בשש נקודות. וְכָל־עַצְּבֵיכֶם תִּנְגֹּֽשׂוּ (ישעיה נח, ג), ודגש הצד"י כדגש קו"ף מִקְּדָשׁ י"י (שמות טו, יז). וַֽעֲצָבֶיךָ בְּבֵית נָכְרִֽי (משלי ה, י). ומשקל אחר כִּי יָלַדְתִּי בְּעֹֽצֶב (דברי הימים א' ד, ט), מֵֽעָצְבְּךָ וּמְֽרָגְזֶךָ (ישעיה יד, ג). ומשקל אחר בְּעִצָּבוֹן תֹּֽאכֲלֶנָּה (בראשית ג, יז), עִצְּבוֹנֵךְ וְהֵֽרֹנֵךְ (שם ג, טז), וּמֵֽעִצְּבוֹן יָדֵינוּ (שם ה, כט), ענין הכל העמל והיגיעה. ופירוש בְּכָל־עֶצֶב יִהְיֶה מוֹתָר בכל עמל שיעמול האדם יהיה לו יתרון ומעלה ממנו, כי ברוב העמל יגיע האדם אל המעלה ואל העושר והשררה, אך עמל השפתים ויגיעת הדבור אין בה כי אם חסרון וגרעון, וזהו שאמר (משלי שם) וּדְבַר־שְׂפָתַיִם אַךְ־לְמַחְסֽוֹר. 

עצד  
חָרַשׁ בַּרְזֶל מַֽעֲצָד (ישעיה מד, יב), מַֽעֲשֵׂה יְדֵי־חָרָשׁ בַּֽמַּֽעֲצָֽד (ירמיה י, ג), הוא הקרדום או הכלי שקורין לו בלע"ז דולדוייר"א, או אותו שקורין אייש"א. ומה שהכריחנו לשתי הפנים האלה הוא שמצאנו עליו בדברי רבותינו ז"ל. כי אמרו במשנה (בבא קמא פרק עשירי משנה י. דף קיט, ע"א) מה שחרש מוציא במעצד הרי אלו שלו ובכשיל של בעל הבית ואמר הברייתא (שם דף קיט, דף ע"ב) מה שהחרש מוציא במעצד והנפסק במגרה הרי אלו של בעל הבית. ודעת המשנה במעצד שהוא הקטן והוא שקורין לו בלע"ז דולדוייר"א או אותו שקורין אייש"א, כי שניהם קטנים לפיכך מה שמוציא במעצד הרי אלו של חרש, והכשיל הוא הקרדום הגדול, לפיכך מה שמוציא בו הוא של בעל הבית. ולא זכר בברייתא כשיל כי קרא לו מעצד. ולדעת הברייתא אם כן המעצד הוא הקרדום הגדול לפיכך מה שמוציא בו הוא של בעל הבית. ומה שאמרו עוד (ערכין פרק ששי משנה ג. דף כג, ע"ב) אם היה חרש נותנין לו שני מעצדין, הוא הגדול והקטן כמו שפירשנו [אונ"ה מאנאר"ה בלע"ז].

עצה  
עֹצֶה עֵינָיו לַחְשֹׁב תַּהְפֻּכוֹת (משלי טז, ל), פירושו סותם, כי יותר יחשוב האדם כשעיניו סתומות מכשעיניו פתוחות שלא יפנה אנה ואנה ואין לבו כי עם על הדבר ההוא שהוא חושב בו. לְעֻמַּת הֶֽעָצֶה יְסִירֶנָּה (ויקרא ג, ט), הוא קצה השדרה. ורבותינו ז"ל שמו המלה הזאת משרש יעץ שאמרו (חולין יא, ע"א) מקום שהכליות יועצות, ולמעלה מן הכליות היה מסירה.

עצל  
לֵֽךְ־אֶל־נְמָלָה עָצֵל (משלי ו, ו). עַצְלָה תַּפִּיל תַּרְדֵּמָה (שם יט, טו). בַּֽעֲצַלְתַּיִם יִמַּךְ הַמְּקָרֶה (קהלת י, יח), אומר הטלה בלשון שנים לפי שענינה עצלות הידים. וְלֶחֶם עַצְלוּת לֹא תֹאכֵֽל (משלי לא, כז). והנפעל ממנו אַל־תֵּעָצְלוּ (שופטים יח, ט), ענין הכל התרשלות בדבר הצורך והמנע מעשותו מפני לאות נפש העצל מהתעורר אל הדברים שצריך אליהם.

עצם  
וְעָצַם כֹּחוֹ וְלֹא בְכֹחוֹ (דניאל ח, כד), כִּֽי־עָצַמְתָּ מִמֶּנּוּ (בראשית כו, טז), וְֽאֹיְבַי חַיִּים עָצֵמוּ (תהלים לח, כ) עָֽצְמוּ־לִי אַלְמְנוֹתָו [אַלְמְנוֹתָיו] מֵחוֹל יַמִּים (ירמיה טו, ח), רַב וְעָצוּם (שמות א, ט), וַֽעֲצֻמִים חַטֹּֽאתֵיכֶם (עמוס ה, יב). והשם כֹּחִי וְעֹצֶם יָדִי (דברים ח, יח), לֹא־נִכְחַד עָצְמִי מִמֶּךָּ (תהלים קלט, טו). ומשקל אחר זֶה יָמוּת בְּעֶצֶם תֻּמּוֹ (איוב כא, כג), בשש נקודות, רצונו לומר בתוקף שלמותו. ומשקל אחר וּלְאֵין אוֹנִים עָצְמָה יַרְבֶּֽה (ישעיה ט, כט), וכן כּוּשׁ עָצְמָה (נחום ג, ט), חטף והמסורת עליו ב' ירבה ודין. ופירושו כוש היה לך לעצמה כמו שאמר (שם) פּוּט וְלוּבִים הָיוּ בְּעֶזְרָתֵֽךְ. ובסמוך בְּעָצְמַת חֲבָרַיִךְ (ישעיה מז, ט). ומשקל אחר וְתַֽעֲצֻמוֹת לָעָם (תהלים סח, לו). והפעל הכבד [הִפְעִיל] וַיַּֽעֲצִמֵהוּ מִצָּרָֽיו (שם קה, כד), ענין הכל החוזק והתוקף והגדולה בענין האיכות והבטוח. וכן נאמר לענין חוזק הריב וּבֵין עֲצוּמִים יַפְרִֽיד (משלי יח, יח), כלומר בין המתחזקים במריבה. הַגִּישׁוּ עֲצֻמוֹתֵיכֶם (ישעיה סא, כב), תוקף ריבכם וראיותכם. וכן בדברי רבותינו ז"ל בזה הלשון (סנהדרין לא, ע"ב) שנים שנתעצמו בדין. וְנָפַל בַּֽעֲצוּמָיו חֵלכָּאִֽים (תהלים י, י), בתוקף ריביו ומלחמותיו. ועצומיו תאר לריבים התקיפים ולמלחמות החזקות. עֶצֶם מֵֽעֲצָמַי (בראשית ב, כג), בשש נקודות. דָּבְקָה עַצְמִי לִבְשָׂרִֽי (תהלים קב, ו), פירשנוהו בשרש בָּשַֹר. עֶצֶם אֶל־עַצְמֽוֹ (יחזקאל לז, ז). והקבוץ בלשון זכרים כַּֽעֲצָמִים בְּבֶטֶן הַמְּלֵאָה (קהלת יא, ה), רוצה לומר העובר אשר בבטן ההרה. והקבוץ בלשון נקבות אֲסַפֵּר כָּל־עַצְמוֹתָי (תהלים כב, יח), הָֽעֲצָמוֹת הַיְבֵשׁוֹת (יחזקאל לז, ד), וְעַצְמֽוֹתֵיכֶם כַּדֶּשֶׁא תִפְרַחְנָה (ישעיה סו, יד), וְעַצְמֹֽתֵיהֶם יְגָרֵם (במדבר כד, ח), ידוע. ונקרא כן לפי שהעצם חזק ותקיף מהבשר. ולפי שהעצם חוזק הגוף ומעמידו נקרא הגוף עצם, אָדְמוּ עֶצֶם מִפְּנִינִים (איכה ד, ז), בשש נקודות. אַךְ עַצְמִי וּבְשָׂרִי אָתָּה (בראשית כט, יד), עַצְמְךָ וּבְשָֽׂרְךָ אֲנָֽחְנוּ (דברי הימים א' יא, א). ואף על פי שזכר בשר עם העצם, העצם שזכר אינו מיוחד על העצם לבד כי אם על הגוף, ובשר שזכר אחריו הוא כפל דבר כי גם בשר לבדו יאמר על הגוף כמו שנאמר וּמִבְּשָׂרְךָ לֹא תִתְעַלָּֽם (ישעיה מח, ז) שהוא הקרוב שהוא כגופו של אדם. ובדברי רבותינו ז"ל הרבה נזכר העצם במקום הגוף באמרם (שבת לא, ע"א). הלך הוא בעצמו. ויתכן להיות כמו אלו אף על פי שהוא משקל אחר לֹא־נִכְחַד עָצְמִי מִמֶּךָּ (תהלים קלט, טו), כלומר גופי. וכן כל דבר יקרא עצם בְּעֶצֶם הַיּוֹם הַזֶּה (בראשית ז, יג), בשש נקודות בגופו של יום. וּכְעֶצֶם הַשָּׁמַיִם לָטֹֽהַר (שמות כד, י), כגוף השמים. והפעל הדגוש [פִּעֵל] ממנו  וְזֶה הָֽאַֽחֲרוֹן עִצְּמֹו (ירמיה נ, יז), פירוש שבר עצמותיו. וענין אחר וְעֹצֵם עֵינָיו מֵֽרְאוֹת בְּרָֽע (ישעיה לג, טו). והכבד [פִּעֵל] וַיְעַצֵּם אֶת־עֵֽינֵיכֶם (שם כט, י), ענינם הסתימה. וכן בדברי רבותינו ז"ל (שבת פרק שלשה ועשרים משנה ה. דף קנא, ע"ב) המעצם עיניו של מת קודם יציאת הנשמה הרי זה שופך דמים. 

עצר  
כִּֽי־עָצֹר עָצַר י"י (בראשית כ, יח), עֲצָרַנִי י"י מִלֶּדֶת (שם טז, ב), וְעָצַר אֶת־הַשָּׁמַיִם (דברים יא, יז), הֵן יַעְצֹר בַּמַּיִם וְיִבָשׁוּ (איוב יב, טו). כִּי אִם־אִשָּׁה עֲצֻֽרָה־לָנוּ (שמואל א' כא, ו), מנועה ממנו, כלומר עצורה בעבורנו שלא היתה עמנו כתמול שלשום בצאתי ויהיו כלי הנערים קדש אם כן טוהר לנו לאכלו. והוא דרך חוֹל (שם) פירוש והוא הלחם אין בו מעילה אחר שהוא שומר מלפני י"י כי אין מעילה בלחם הפנים אחר הקטרת בזיכים ואף כי היום יקדש בכלי (שם) אין צורך לומר זה שנוכל לאכלו אלא אפילו זה שהוא על השולחן שהוא קדוש בכלי שהשולחן מקדשו וכל זמן שהוא על השולחן יש בו מעילה אף על פי כן נוכל לאכלו מאחר שאין לך לחם אחר ואנחנו רעבים שאין לך דבר שעומד בפני פקוח נפש, אלא עבודה זרה וגילוי עריות ושפיכות דמים. כך נראה זה הפירוש מדברי רבותינו ז"ל במנחות (דף צה, ע"ב) וכבר פירשתיו פירוש אחר בשרש חָלַל. והשם שְׁאוֹל וְעֹצֶר רָחַם (משלי ל, טז). והנפעל וְהַמַּגֵּפָה נֶֽעֱצָֽרָה (במדבר יז, טו) בְּהֵֽעָצֵר שָׁמַיִם (מלכים א' ח, לח), ענין המניע. ובענין קרוב לזה והוא ענין העכוב וְלֹא עָצַרְתִּי כֹּֽחַ (דניאל י, ח), לא עכבתי הכח לעצמי. וְלֹֽא־עָצַר כֹּֽחַ־יָֽרָבְעָם (דברי הימים ב' יג, כ), וְלֹא עָֽצְרוּ לָלֶכֶת אֶל־תַּרְשִֽׁישׁ (שם כ, לז), פירוש לא עצרו כח ללכת אל תרשיש. שָׂרִים עָֽצְרוּ בְמִלִּים (איוב כט, ט), נַעְצְרָה־נָּא אוֹתָךְ (שופטים יג, טו), וְלֹא יַֽעַצָרְכָה הַגָּֽשֶׁם (מלכים א' יח, מד), עָצֻר בְּעַצְמֹתָי (ירמיה כ, ט), עוֹדֶנּוּ עָצוּר בַּֽחֲצַר הַמַּטָּרָה (שם לג, א), אַל־תַּֽעֲצָר־לִי לִרְכֹּב (מלכים ב' ד, כד), אל תעכב לי הבהמה לרכוב. עָצוּר וְעָזוּב בְּיִשְׂרָאֵל (שם א' יד, י), וְאֶפֶס עָצוּר וְעָזֽוּב (דברים לב, לז), כתב אדוני אבי ז"ל עָצוּר העושר שהוא עצור בבתים ועָזוּב המקנה שהיא עזוב בשדה. והנפעל נֶעְצָר לִפְנֵי י"י (שמואל א' כא, ח), כלומר מעכב שם להתפלל. והשם מֵעֹצֶר וּמִמִּשְׁפָּט לֻקָּח (ישעיה נג, ח), מקום שהיה עצור שם ורמז בו על הגלות. ומשקל אחר כִּי אֵין לַֽי"י מַעְצוֹר (שמואל א' יד, ו). ומשקל אחר אִישׁ אֲשֶׁר אֵין מַעְצָר לְרוּחֽוֹ (משלי כה, כח) ענין כלם העכוב והמניעה. ומזה נקרא המלכות והממשלה עצר יוֹרֵשׁ עֶצֶר (שופטים יח, ז), בשש נקודות. זֶה יַעְצֹר בְּעַמִּֽי (שמואל א' ט, יז), אַל־יַעְצֹר עִמְּךָ אֱנֽוֹשׁ (דברי הימים ב' יד, י), לפי שהמלך או המושל עוצר העם מלצאת ומלעשות דבר בלי רשותו בענין שנאמר וּבִלְעָדֶיךָ לֹֽא־יָרִים אִישׁ אֶת־יָדוֹ וְאֶת־רַגְלוֹ (בראשית מא, מד). ומזה נקרא קבוץ האנשים ואסיפתם במקום אחד עצרה, קַדְּשׁוּ־צוֹם קִרְאוּ עֲצָרָה (יואל א, יד), עֲצֶרֶת בֹּֽגְדִֽים (ירמיה ט, א), לפי שנעצרים ומתעכבים במקום אסיפתם. ואדוני אבי ז"ל פירש עֲצֶרֶת בֹּֽגְדִֽים מלכות בוגדים מן יוֹרֵשׁ עֶצֶר. ונקרא החג עֲצֶרֶת לפי שנעצרים ונמנעים העם בו מעשות מלאכה, ושמיני של סוכות הוא הנקרא עצרת מיוחד (דברי הימים ב' ז, ט) לפי שלא היה בו דבר לכנות אותו כמו חג המצות וחג השבועות וחג הסוכות, או לפי שהיו נעצרים בו עולי הרגל אחר השלימם חג הסוכות לעשות אותו היום קדש.

עקב  
עָקֹב הַלֵּב מִכֹּל (ירמיה יז, ט), שם תאר. כָל־אָח עָקוֹב יַעְקֹב (שם ט, ג), העי"ן בשוא לבד וכל שום בר נש בשוא ופתח. וַֽיַּעְקְבֵנִי זֶה פַֽעֲמַיִם (בראשית כז, לו). והתאר לנקבה עֲקֻבָּה מִדָּֽם (הושע ו, ח), יאמו מן עקוב עקבה כמו מן אָדוֹם אֲדֻמָּה. והשם וְיֵהוּא עָשָׂה בְעָקְבָּה (מלכים ב' י, יט), ענין הכל התרמית והערמה. וכן פירשו רבותינו ז"ל (מכות י, ע"א) עֲקֻבָּה מִדָּֽם שהיו עוקבין להרוג נפשות, כלומר מערימין. ובמקום אחר פירשו עקבה מלוכלכת שאמרו בתלמוד ירושלמי (עבודה זרה פרק חמישי משנה ז') אם יש בו עקבת יין אסור ואמרו מהו עקבת יין? דההוא דמלכלך כדכתיב עֲקֻבָּה מִדָּֽם. וְהָיָה הֶֽעָקֹב לְמִישׁוֹר (ישעיה מ, ד), הדרך המעקל וקשה לעלות בו. יֹאחֵז בְּעָקֵב פָּח (איוב יח, ט), וְאַתָּה תְּשׁוּפֶנּוּ עָקֵֽב (בראשית ג, טו), וְיָדוֹ אֹחֶזֶת בַּֽעֲקֵב עֵשָׂו (שם כה, כו), הִגְדִּיל עָלַי עָקֵֽב (תהלים סא, י), פירוש הגדיל עלי עקבו כאילו אני תחת רגלו. והקבוץ בלשון זכרים צְֽאִי־לָךְ בְּעִקְבֵי הַצֹּאן (שיר השירים א, ח), כלומר הליכות. ובלשון נקבות עִקְּבוֹת מְשִׁיחֶֽךָ (תהלים פט, נב), וְעִקְּבוֹתֶיךָ לֹא נֹדָֽעוּ (שם עז, כ), רצונו לומר מקום הליכותיך, ודגש קו"ף עִקְּבוֹת, וְעִקְּבוֹתֶיךָ לתפארת. והפעל מזה בַּבֶּטֶן עָקַב (הושע יב, ד), כלומר אחז בעקבו. ומזה נָטִיתִי לִבִּי לַֽעֲשׂוֹת חֻקֶּיךָ לְעוֹלָם עֵֽקֶב (תהלים קיט, קיב), בחמש נקדות כלומר עד סוף העולם. וכן וְאֶצְּרֶנָּה עֵֽקֶב (שם קיט, לג) עד סוף העולם, רצונו לומר כל ימי חיותי. וְהוּא יָגֻד עָקֵֽב (בראשית מט, יט), כלומר לסוף. ואמרו לסוף עקב לפי שהעקב סוף הגוף. ומזה עוד הפעל הכבד [פִּעֵל] וְלֹא יְעַקְּבֵם כִּֽי־יִשָּׁמַע קוֹלֽוֹ (איוב לז, ד), לא יאחרם לסוף אך יביא תכף הברק הרעם. וכן אמר על הַשְֹּכַר עקב לפי שׁהשֹכר סוף המעשה וְהָיָה עֵקֶב תִּשְׁמְעוּן (דברים ז, יב), בשכר שתשמעון, יָשׁוּבוּ עַל־עֵקֶב בָּשְׁתָּם (תהלים ע, ד), בשכר בשתם ישובו אחור. בְּשָׁמְרָם עֵקֶב רָֽב (שם יט, יב) שכר רב. וכן עֵקֶב אֲשֶׁר־שָׁמַע אַבְרָהָם (בראשית כו, ה). עֵקֶב הָֽיְתָה רוּחַ אַחֶרֶת עִמּוֹ (במדבר יד, כד). וכן קראו לשכר אחרית כִּי אִם־יֵשׁ אַֽחֲרִית וְתִקְוָתְךָ לֹא תִכָּרֵֽת (משלי כג, יח) וכן פירש אדוני אבי ז"ל לָמָּה אִירָא בִּימֵי רָע עֲוֹן עֲקֵבַי יְסוּבֵּֽנִי (תהלים מט, ו), למה אירע בימי רע כלומר בימי העונש עון עקבי יסבני השכר הרע שיהיה לי לאחריתי עתה יסובבני אם כן למה אירא, כי עתה אני מקבל שכר מעשי, ועון שאמר הוא שכר העון כמו כִּי לֹֽא־שָׁלֵם עֲוֹן הָֽאֱמֹרִי (בראשית טו, טז). וְאֶת־עֲקֵבוֹ מִיָּם לָעִיר (יהושע ח, יג), פירשו סופו. ואדוני אבי ז"ל פירשו מענין וַֽיַּעְקְבֵנִי שאמר בו התרגום וְחַכְּמַנִי שהוא מענין מארב, רוצה לומר מארבו היה מים לעיר. וכן אמר התרגום בזה וְיַת כְּמָנֵיהּ מַעֲרַב לְקַרְתָּא. 

עקד  
וַֽיַּֽעֲקֹד אֶת־יִצְחָק בְּנוֹ (בראשית כב, ט), ויקשור. וַיִּתֵּן פְּנֵי הַצֹּאן אֶל־עָקֹד (שם ל, מ) עֲקֻדִּים נְקֻדִּים (שם ל, לט), פירוש שהכתמים שלהן במקום שקושרין אותו היד והרגל, שכופפין היד על הרגל וקושרין ובאותו מקרבם היו כתמיהם לכך קראן עקודים. בֵּֽית־עֵקֶד הָֽרֹעִים (מלכים ב' י, יב), בחמש נקודות תרגם יונתן בֵּית כְּנִישַׁת רַעֲיָא. ואדוני אבי ז"ל פירש בית שהיו הרועים גוזזים שם את צאנם ובשעת הגזיזה קושרין אותם ברגליהם מקום העקידה. 

עקה  
וְעָשִׂיתָ מַֽעֲקֶה לְגַגֶּךָ (דברים כב, ח), הוא בנין שעושין לגג סביבותיו בנין גבוה עשר טפחים או יותר כדי שלא יפול הנופל ממנו.

עקל  
עַל־כֵּן יֵצֵא מִשְׁפָּט מְעֻקָּֽל (חבקוק א, ד), פירוש מעוות. נָחָשׁ עֲקַלָּתוֹן (ישעיה כז, א), הוא לויתן ההולך בים דרך עקלתון שמעקל עצמו שאינו יכול לפשוט עצמו במקומות מהים מרוב גדלו וארכו. וכן קראו נָחָשׁ בָּרִֽיחַ (שם) שמכריח מקומות מהים מן הקצה אל הקצה והוא משל על מלכי האומות. וכבר כתבנו בו פירוש אחר בשרש נָחַשׁ. ובהכפל העי"ן ולמ"ד אֳרָחוֹת עֲקַלְקַלּֽוֹת (שופטים ה, ו), וְהַמַּטִּים עַֽקַלְקַלּוֹתָם (תהלים קכה, ה). כלם ענין עוות.

עקר  
לַֽעֲקוֹר נָטֽוּעַ (קהלת ג, ב). והנפעל וְעֶקְרוֹן תֵּֽעָקֵֽר (צפניה ב, ד). כל דבר הנהרס או הנתלש מעקרו יפול בו לשון עקירה, כלומר הסרת העקר כי השרש הוא עקר בארמית בְּרַם עִקַּר שָׁרְשׁוֹהִי (דניאל ד, יב). וכן רבותינו ז"ל הרגילו לקרוא ליסודי הדברים עִקָּר (ברכות יב, ע"ב. יג, ע"א). והפעל הכבד [פִּעֵל] בכריתת עקבי הבהמה אֶת־סֽוּסֵיהֶם תְּעַקֵּר (יהושע יא, ו), אֶת־סֽוּסֵיהֶם עִקֵּר (שם יא, ט), וַֽיְעַקֵּר דָּוִיד אֶת־כָּל־הָרֶכֶב (שמואל ב' ח, ד), עִקְּרוּ־שֽׁוֹר (בראשית מט, ו), כי רגלי הבהמה הם יסוד ועקר לבהמה מה שאין כן באדם לפיכך כנה כריתת עקבי הבהמה בלשון עקירה כמו תלישת הנטוע משרשו. אוֹ לְעֵקֶר מִשְׁפַּחַת גֵּֽר (ויקרא כה, מז), בחמש נקודות. ואמרו רבותינו ז"ל (בבא מציעא דף עא, ע"א) זה שנמכר לעבודה זרה עצמה להיות לה שמש. וקראו עקר לפי שנעקר מכל עסקיו לשמש לעבודה זרה לחטוב עצים ולשאוב מים. עָקָר וַֽעֲקָרָה (דברים ז, יד), מֽוֹשִׁיבִי עֲקֶרֶת הַבַּיִת (תהלים קיג, ט), האשה שאינה יולדת נקראת עקרה. וכן האיש שאינו מוליד נקרא עקר. ואפשר שנקראת כן שנעקר בה דבר שאינה יכולה לקבל הזרע. וכן האיש שאינו מוציא הזרע כמשפט.

עקשׁ  
[הִפְעִיל] תָּם־אָנִי וַיַּעְקְשֵֽׁנִי (איוב ט, כ). והנפעל וְנֶעְקַשׁ דְּרָכַיִם יִפּוֹל בְּאֶחָֽת (משלי כח, יח). והכבד [פִּעֵל] נְתִיבֽוֹתֵיהֶם עִקְּשׁוּ לָהֶם (ישעיה נט, ח), וְאֵת כָּל־הַיְשָׁרָה יְעַקֵּֽשׁוּ (מיכה ג, ט), וּמְעַקֵּשׁ דְּרָכָיו יִוָּדֵֽעַ (משלי י, ט). והתאר דּוֹר עִקֵּשׁ (דברים לב, ה), אֲשֶׁר אָרְחֹֽתֵיהֶם עִקְּשִׁים (משלי ב, טו), תּֽוֹעֲבַת י"י עִקְּשֵׁי־לֵב (שם יא, כ). והשם הָסֵר מִמְּךָ עִקְּשׁוּת פֶּה (שם ד, כד), כלם דגושת הקו"ף. ומשקל אחר וּמַֽעֲקַשִּׁים לְמִישׁוֹר (ישעיה מב, טז), הכל עניך עוות.

ערר  
וְאָֽנֹכִי הוֹלֵךְ עֲרִירִי (בראשית טו, ב), יחיד בלא בנים. וכן כִּתְבוּ אֶת־הָאִישׁ הַזֶּה עֲרִירִי (ירמיה כב, ל). עֲרִירִים יִֽהְיֽוּ (ויקרא כ, כא), אמרו רבותינו ז"ל (יבמות נה, ע"א) אף על פי שיש לו בנים קוברן ויהיו בלא בנים. עֲרִירִים יָמֻֽתוּ (ויקרא כ, כ), שלא יהיו להם בנים.

ערב  
[הִתְפָּעֵל] וּבְשִׂמְחָתוֹ לֹֽא־יִתְעָרַב זָֽר (משלי יד, י), וַיִּתְעָרְבוּ בַגּוֹיִם (תהלים קו, לה), וּלְפֹתֶה שְׂפָתָיו לֹא תִתְעָרָֽב (משלי כ, יט). והשם וְגַם־עֵרֶב רַב עָלָה אִתָּם (שמות יב, לח), וַיַּבְדִּילוּ כָל־עֵרֶב (נחמיה יג, ג), בחמש נקודות. ענין ערבוב והתחברות הדברים. ומזה נקרא העת אחר ביאת השמש ערב בָּעֶרֶב בָּשָׂר לֶֽאֱכֹל (שמות טז, ח), בשש נקודות, מפני שהוא עת החשך ויתערבו הדברים שלא יכיר אדם ולא יפריד בין דבר לדבר. ולפי שהערב יחלק הלילה מן היום נקראת הלילה ערב. וַֽיְהִי־עֶרֶב וַֽיְהִי־בֹקֶר (בראשית א, ה), מָתַי אָקוּם וּמִדַּד־עָרֶב (איוב ז, ד). בֵּין הָֽעַרְבָּֽיִם (שמות יב, ו) הוא מעת נטות השמש למערב והוא משש שעות ולמעלה עד הלילה.  ואמר עַרְבָּיִם שהם שנים כי מעת שתתחיל השמש לנטות הוא הערב האחד ואחר ביאת השמש הוא הערב השני ובין הזמן הזה הוא מה שאומר עליו בין הערבים. ופאת ביאת השמש נקרא מערב וְיִֽירְאוּ מִמַּֽעֲרָב אֶת־שֵׁם י"י (ישעיה נט, יט). ובה"א הנוספת מֵעֵבֶר לַיַּרְדֵּן מַֽעְרָבָה (דברי הימים א' כו, ל), וַֽיַּישְּׁרֵם לְמַֽטָּה־מַּעְרָבָה (שם ב' לב, ל), כי הם מלעיל. ובה"א הנקבה לְמַעַן יֵֽדְעוּ מִמִּזְרַח־שֶׁמֶשׁ וּמִמַּעֲרָבָה (ישעיה מה, ו), מַעְרָבָה לְגִיחוֹן (דברי הימים ב' לג, יד) הם מלרע. והפעל ממנו הִנֵּה נָא רָפָה הַיּוֹם לַעֲרֹב (שופטים יט, ט). עָֽרְבָה כָּל־שִׂמְחָה (ישעיה כד, יא). כלומר חשכה. אֶת־הַשְּׁתִי אוֹ אֶת־הָעֵרֶב (ויקרא יג, נב) בחמש נקודות, הוא חוט האריגה שקורי לו בלע"ז טרמ"א. ונקרא כן שמתערב עם השתי כי חוט השתי הוא דק וחוט הערב הוא עבה ממנו ומתערב עם השתי. וְאֵת כָּל־עֹרֵב לְמִינֽוֹ (דברים יד, יד), וְאֶת־הָעֹֽרְבִים צִוִּיתִי לְכַלְכֶּלְךָ שָֽׁם (מלכים א' יז, ד), וְהָעֹֽרְבִים מְבִיאִים לוֹ לֶחֶם וּבָשָׂר (שם א' יז, ו). יִקְּרוּהָ עֹֽרְבֵי־נַחַל (משלי ל, יז), ידוע, וּמָלְאוּ בָּתֵּי מִצְרַיִם אֶת־הֶעָרֹב (שמות ח, יז), וַיָּבֹא עָרֹב כָּבֵד (שם ח, כ), הם  אספסופי החי"ת ממינים הרבה. וענין אחר וְעָֽרְבָה לַֽי"י מִנְחַת יְהוּדָה (מלאכי ג, ד), כלומר תיטב ותהנה לו והכשר לפניו. וכן וְֽעָֽרְבָה שְׁנָתֶֽךָ (משלי ג, כד), וּשְׁנָתִי עָרְבָה לִּֽי (ירמיה לא, כה), יֶעֱרַב עָלָיו שִׂיחִי (תהלים קד, לד), אֲשֶׁר עָרַבְתְּ עֲלֵיהֶם (יחזקאל טז, לז), עָרֵב לָאִישׁ לֶחֶם שָׁקֶר (משלי כ, יז), כִּי־קוֹלֵךְ עָרֵב (שיר השירים ב, יד), וְזִבְחֵיכֶם לֹא־עָרְבוּ לִֽי (ירמיה ו, כ). והעובר מזה עֲרֹב עַבְדְּךָ לְטוֹב (תהלים קיט, קכב), כלומר הטיב והכשר עבדך לטוב. וכן עָֽשְׁקָה־לִּי עָרְבֵֽנִי (ישעיה לח, יד), ויתכן להיות מזה מִי הוּא־זֶה עָרַב אֶת־לִבּוֹ לָגֶשֶׁת אֵלַי (ירמיה ל, כא), כלומר מי הוא זה אשר הטיב את לבו והכשירו לגשת אלי. ומזה נקראו השמים ערבות לָרֹכֵב בָּֽעֲרָבוֹת (תהלים סח, ה), לפי שהם טובים ונכבדים. וכן מפרשים מזה וְאֵת בְּנֵי הַתַּֽעֲרֻבוֹת (מלכים ב' יד, יד), רצונו לומר בני האצילים והחשובים, וכן אמר התרגום יַת בְּנֵי רַבְרְבַיָא. וכתב רבי יונה כי אפשר להיות מן הענין הזה וְאֶת־הָעֹֽרְבִים צִוִּיתִי לְכַלְכֶּלְךָ שָֽׁם, ואומרו צִוִּיתִי רצונו לומר שהעיר את רוחם לכלכלהו. והנכון שהם עורבים ממש שהם העופות הטמאות השחורות כמו שכתבנו. וענין אחר כִּי עַבְדְּךָ עָרַב אֶת־הַנַּעַר (בראשית מד, לב), אִם־עָרַבְתָּ לְרֵעֶךָ (משלי ו, א), אָֽנֹכִי אֶֽעֶרְבֶנּוּ (בראשית מג, ט), בַּעֹֽרְבִים מַשָּׁאֽוֹת (משלי כב, כו), שִֽׂימָה־נָּא עָרְבֵנִי עִמָּךְ (איוב יז, ג). וההתפעל הִתְעָרֶב נָא אֶת־אֲדֹנִי הַמֶּלֶךְ אַשּׁוּר (ישעיה לו, ח). והשם עֹרֵב עֲרֻבָּה לִפְנֵי רֵעֵֽהוּ (משלי יז, יח), פירמנצ"ה בלע"ז. והמשכון אִם־תִּתֵּן עֵֽרָבוֹן עַד שָׁלְחֶֽךָ (בראשית לח, יז). ומזה הענין לפי דעתי וְאֶת־עֲרֻבָּתָם תִּקָּֽח (שמואל א' יז, יח), כלומר משכונם כי דרך אנשי הצבא לשים משכונות על הוצאתם לפי שאין המעות מצויין עסהן ואמר לו שיקח ויוציא משכונם מאשר משכונו אצלו. וכן בני התערבות, בני השרים שהיו נותנין אותם בבית המלך עֵרָבוֹן שלא ימרדו בו אישטי"ט [אושטז"י] בלע"ז. והפעל ממנו שְׂדֹתֵינוּ וּכְרָמֵינוּ וּבָתֵּינוּ אֲנַחְנוּ עֹרְבִים (נחמיה ה, ג), כלומר ממשכנים. ומזה קראו למסחר מערב וערב וְאֶל־כָּל־הָעֶרֶב אֲשֶׁר בְּתוֹכָהּ (ירמיה נ, לז), בחמש נקודות. מַֽעֲרָבֵךְ וְכָל־קְהָלֵךְ בְּתוֹכֵךְ (יחזקאל כז, לד), רצונו לומר אנשי מערבך. מַֽחֲזִיקֵי בִדְקֵךְ וְֽעֹרְבֵי מַֽעֲרָבֵךְ (שם כז, כז). וכתב אדוני אבי ז"ל מזה וְאֶת־הָעֹֽרְבִים צִוִּיתִי לְכַלְכֶּלְךָ שָֽׁם, וְהָעֹֽרְבִים מְבִיאִים לוֹ לֶחֶם וּבָשָׂר. ונקרא המסחר כן לפי שדרך הסוחרים לערב זה לזה בסחורתם. אֲשֶׁר־שַׂמְתִּי עֲרָבָה בֵיתוֹ (איוב לט, ו), מדבר. וכן בַּמִּדְבָּר בָּֽעֲרָבָה (דברים א, א), צִיָּה וַֽעֲרָבָֽה (ירמיה נא, מג), עֲרָבָה לוֹ לֶחֶם לַנְּעָרִֽים (איוב כד, ה), הָיָה הַשָּׁרוֹן כָּֽעֲרָבָה (ישעיה לג, ט), בְּעַֽרְבוֹת מוֹאָב (במדבר כב, א), זְאֵב עֲרָבוֹת יְשָׁדְדֵם (ירמיה ה, ו), וְחַדּוּ מִזְּאֵבֵי עֶרֶב (חבקוק א, ח), שֹׁפְטֶיהָ זְאֵבֵי עֶרֶב (צפניה ג, ג), כולם והדומים להם ענין מדבר. ואפשר לפרש ואבי ערב, זאב ערבות, מן עֶרֶב שהוא הלילה לפי שהזאבים באים לעיר בלילה לטרוף. וכן תרגם יונתן דֵיבֵי רַמְשָׁא. עֲרַב וְכָל־נְשִׂיאֵי קֵדָר (יחזקאל כז, כא), וְאֵת כָּל־מַלְכֵי עֲרָב (ירמיה כה, כד), מַשָּׂא בַּעְרָב (ישעיה כא, יג). וכן כָּל־מַלְכֵי הָעֶרֶב הַשֹּֽׁכְנִים בַּמִּדְבָּֽר (ירמיה כה, כד). והוא בשש נקודות. והם הערביים השוכנים במדבר. אבל וְאֵת כָּל־הָעֶרֶב (שם כה, כ), הוא עם המקובץ מעמים רבים כמו וגם עֵרֶב רב. ויונתן תרגם סוּמְכְוָתָא, לשון ערבוב והוא בחמש נקודות. והמסורת אומיא ורמשא בשלש נקודות ערוב ומטוה בשתי נקודות. כַּֽעֲרָבִים עַל־יִבְלֵי־מָֽיִם (ישעיה מד, ד), וְעַרְבֵי־נָחַל (ויקרא כג, מ), ידוע. 

ערג  
כְּאַיָּל תַּֽעֲרֹג עַל־אֲפִֽיקֵי־מָיִם כֵּן נַפְשִׁי תַֽעֲרֹג אֵלֶיךָ (תהלים מב, א), תזעק ותהמה. ולשון עריגה לאיל כמו לשון געיה לשור, ולשון שאגה ונהימה ונעירה לאריה. ובדברי רבותינו ז"ל לשון נעירה לחמור כמו שאמרו (ברכות ג, ע"א) משמרה ראשונה חמור נוער ואמר תערוג לשון נקבה כי אפשר כי הנקבה [היא] עורגת יותר לצמא מהזכר. ואמר אַיָל ואם ה"א נקבה כמו שאמר גָּמָל על הנקבות גְּמַלִּים מֵֽינִיקוֹת (בראשית לב, טז). או יהיה פירוש כאיל כנפש איל. כַּֽעֲרוּגַת הַבֹּשֶׂם (שיר השירים ה, יג). והקבוץ מֵֽעֲרֻגוֹת מַטָּעָֽהּ (יחזקאל יז, ז), לַֽעֲרוּגוֹת הַבֹּשֶׂם (שיר השירים ו, ב), כשזורעין הגן עושין אותו תלמים תלמים שורות שורות והשורה נקראת ערוגה. והלשון ועיד בדברי רבותינו ז"ל באמרם (כלאים פרק שני משנה א) ערוגה שהיא ששה על ששה. וזולת זה הרבה. 

ערד  
וּמֹֽסְרוֹת עָרוֹד מִי פִתֵּֽחַ (איוב לט, ה), תרגום פֶּרֶה לִמֻּד מִדְבָּר (ירמיה ב, כד) כְּעָרוֹדָא דִמְדוֹרָהּ בְּמַדְבְּרָא והוא חמור הבר. ואמרו רבותינו ז"ל (ברכות ט, ע"ב) כדי שיכיר בין חמור לערוד.

ערה  
[הִפְעִיל] תַּחַת אֲשֶׁר הֶעֱרָה לַמָּוֶת נַפְשׁוֹ (ישעיה נג, יב). ופעל כבד [פִּעֵל] אחר אַל־תְּעַר נַפְשִֽׁי (תהלים קמא, ח), וַתְּעַר כַּדָּהּ (בראשית כד, כ), וִיעָרוּ אֶת־הָאָרוֹן (דברי הימים ב' כד, יא), ענין שפיכה ויציקה. ואפשר להיות מזה הענין תִּשְׁכְּרִי וְתִתְעָרִֽי (איכה ד, כא), כי כן דרך השכור להקיא אחר שנשתכר הרבה. ועניו אחר את מקרה הֶֽעֱרָה (ויקרא כ, יח). וכבד אחר [פִּעֵל] פָּתְהֵן יְעָרֶֽה (ישעיה ג, יז), עָרוֹת יְסוֹד עַד־צַוָּאר (חבקוק ג, יג), עָרוּ עָרוּ עַד הַיְסוֹד בָּֽהּ (תהלים קלז, ז). וההתפעל תִּשְׁכְּרִי וְתִתְעָרִֽי (איכה ד, כא), על דרך וישכר וַיִּתְגַּל בְּתוֹךְ אָֽהֳלֹֽה (בראשית ט, כא). והשם וְאַתְּ עֵרֹם וְעֶרְיָֽה (יחזקאל טז, ז), פירוש בערום ובעריה. וכן וְהִנִּיחוּךְ עֵירֹם וְעֶרְיָֽה (שם טז, לט), או יהיה תאר וכשידבר על כנסת ישראל ידבר פעם לשון זכר ופעם לשון נקבה כמו שכתבנו בחלק הדקדוק. והוא הנכון. עֶרְיָה־בֹשֶׁת (מיכה א, יא), עֶרְיָה תֵעוֹר קַשְׁתֶּךָ (חבקוק ג, ט), אבל תעור מנחי העי"ן. עֶרְוַת אָבִיךָ וְעֶרְוַת אִמְּךָ לֹא תְגַלֵּה (ויקרא יח, ז), כִּֽי־עֶרְוַת הָאָרֶץ בָּאתֶם לִרְאֽוֹת (בראשית מב, יב). ומשקל אחר כְּמַֽעַר־אִישׁ וְלֹיוֹת סָבִֽיב (מלכים א' ז, לו), וְהַרְאֵיתִי גוֹיִם מַעְרֵךְ (נחום ג, ה), ענין כל אלו ענין גילוי. ורבי יונה פירש כמער איש מצד כלומר שהצורות היו מקיפות כל צד מצדי כל קרש וקרש והוא כמו שאמר מֵעֵבֶר אִישׁ לֹיֽוֹת (מלכים א' ז, לו). וכן פירש מִמַּֽעֲרֵה־גָֽבַע (שופטים כ, לג), מצר הגבעה. ויונתן תרגם מִמֵישַׁר גִבְעָתָא. ותרגם מֵעֵבֶר אִישׁ לֹיֽוֹת כִּכְבַשׁ עוֹבַד דִבּוּק. וכן תרגם כְּמַֽעַר־אִישׁ וְלֹיוֹת סָבִֽיב כְּבַשׁ חָד וּמַדְבַּק סְחוֹר סְחוֹר. ויתכן להיות מזה הענין עַד־יֵֽעָרֶה עָלֵינוּ רוּחַ מִמָּרוֹם (ישעיה לב, טו), כלומר עד יגלה. או הוא מהענין הראשון ובא על דרך אֶשְׁפּוֹךְ אֶת־רוּחִי (יואל ג, א). וענין אחר וְקִיר עֵרָה מָגֵֽן (ישעיה כב, ו), והוא ענין דבוק כלומר שדבק המגינים אל החומה להילחם אל העיר. וכן תרגם יונתן וְעַל שׁוּר דְבַקוּ תְרֵיסִין. ודומה לו בדברי רבותינו ז"ל (חולין מו, ע"א) מעורה בטרפשין כלומר דבוקה. אם היו מעורות בגידין אסורות (ביצה ז, ע"א) ודומה שפירשו רבותינו ז"ל מן הענין הזה כמער איש, שאמרו (יומא נד, ע"א) מאי כמער איש ולויות סביב? אמר רבה בר שילא כאיש המעורה בלויה שלו, כלומר כאיש הדבק באשתו פה כנגד פה. והכניס רבי יהודה בענין וְקִיר עֵרָה מָגֵֽן, עד יֵֽעָרֶה עלינו. וענין אחר עָרוֹת עַל־יְאוֹר (ישעיה יט, ז), והוא תאר לירקות ולדשאים הלחים. ובא בפלס בָּלוֹת וּמְטֻלָּאוֹת (יהושע ט, ה). וכן מִמַּֽעֲרֵה־גָֽבַע, רצונו לומר מקום סמוך לגבעה שהיה שם מקום דשאים ועשבים וכנהו כן ללחות הדשאים שבו. וההתפעל מזה הענין וּמִתְעָרֶה כְּאֶזְרָח רַֽעֲנָֽן (תהלים לז, לה), כלומר מתלחלח. 

ערך  
וְעָרַךְ עָלֶיהָ הָֽעֹלָה (ויקרא ו, ה), וַיַּֽעֲרֹךְ עָלָיו עֵרֶךְ לֶחֶם (שמות מ, כג), יַֽעֲרֹךְ אֶת־הַנֵּרוֹת (ויקרא כד, ד). בִּעוּתֵי אֱלוֹהַּ יַֽעַרְכֽוּנִי (איוב ו, ד), בפתח העי"ן רצונו לומר יערכו לפני. וְיַגִּידֶהָ וְיַעְרְכֶהָ לִי (ישעיה מד, ז), בשוא העי"ן. וְלֹֽא־עָרַךְ אֵלַי מִלִּין (איוב לב, יד). בֹּקֶר אֶֽעֱרָךְ־לְךָ (תהלים ה, ד), פירוש אערוך לך תפלתי. עָרוּךְ כְּאִישׁ לַמִּלְחָמָה (ירמיה ו, כג). עֱרוּךְ מִלְחָמָֽה (יואל ב, ו), סמוך והעי"ן בשוא וסגול. עֲרוּכָה בַכֹּל וּשְׁמֻרָה (שמואל ב' כג, ה), עֶרְכָה לְפָנַי הִתְיַצָּֽבָה (איוב לג, ד), פירוש עֱרוּךְ מִלְחָמָֽה או ערוך טענותיך. והשם נֵרֹת הַמַּֽעֲרָכָה (שמות לט, לז), ענין כלם והדומים להם ענין סדר. ושם מקום המלחמה מִן־הַמַּֽעֲרָכָה נַסְתִּי הַיּוֹם (שמואל א' ד, טז). והקבוץ מערכות. ובסמוך מַֽעַרְכוֹת פְּלִשְׁתִּֽים (שם א' כג, ג), מַעַרְכוֹת יִשְׂרָאֵל (שם א' יז, מה), מַֽעַרְכוֹת אֱלֹהִים חַיִּֽים (שם א' יז, כו), כלם בפתח העי"ן כלומר מקום שעורכים המלחמה אלו נכח אלו. עֵרֶךְ לֶחֶם (שמות מ, כג), וְעֵרֶךְ בְּגָדִים (שופטים יז, י), בחמש נקודות. כלומר סדר בגדיו ממה שצריך אליו. ואמר בו התרגום וְזוּג לְבוּשִׁין. לְאָדָם מַֽעַרְכֵי־לֵב (משלי טז, א), בפתח העי"ן מה שיחשוב ויסדר בלבו להוציא בלשונו ופעמים לא יזדמן לו לדבר מה שחשב כי מי"י הוא מענה לשון, על דרך אִם־אֶצְדָּק פִּי יַרְשִׁיעֵנִי (איוב ט, כ). וענין אחר קרוב לזה לֹא־יַעַרְכֶנָּה זָהָב וּזְכוֹכִית (שם כח, יז), כִּי מִי בַשַּׁחַק יַֽעֲרֹךְ לַי"י (תהלים פט, ז) וְאַתָּה אֱנוֹשׁ כְּעֶרְכִּי (שם נה, יד), לֹֽא־יָדַע אֱנוֹשׁ עֶרְכָּהּ (איוב כח, יג). ונאמר כי וּמַה־דְּמוּת תַּעַרְכוּ לֽוֹ (ישעיה מ, יח), מהפעל הכבד ומשפטו תַּֽעֲרִיכוּ כמו וַיַּדְבְּקוּ גַם־הֵמָּה (שמואל א' יד, כג), שמשפטו וַיַּדְבִּיקוּ. לפי שהוא יוצא לשלישי כי הדמות עורך והאדם מעריך. וכן וְהֶֽעֱרִיךְ אֹתוֹ הַכֹּהֵן (ויקרא כז, ח), יַֽעֲרִיכֶנּוּ הַכֹּהֵֽן (שם), כְּעֶרְכְּךָ הַכֹּהֵן (שם כז, יב), וְהָיָה עֶרְכְּךָ הַזָּכָר (שם כז, ג), הכ"ף לנוכח הכהן ואיננה נוספת כאשר חשבו רבים, רוצה לומר כערך שתשים עליו כן יהיה ואף על פי שנכנסה עליו ה"א הידיעה במלת הָֽעֶרְכְּךָ (שם מ, כג) שלא כמנהג הנה כמוהו בְּתוֹךְ הָֽאָֽהֳלִי (יהושע ז, כא). וענין אילו השווי והשומא.

ערל  
וַֽעֲרַלְתֶּם עָרְלָתוֹ אֶת־פִּרְיוֹ (ויקרא יט, כג). והשם לְאִישׁ אֲשֶׁר־לוֹ עָרְלָה (בראשית לד, יד). ומשקל אחר אֶל־גִּבְעַת הָֽעֲרָלֽוֹת (יהושע ה, ג). והתאר וְעָרֵל זָכָר אֲשֶׁר לֹֽא־יִמּוֹל (בראשית יז, יד). ומשקל אחר עֶרֶל לֵב וְעֶרֶל בָּשָׂר (יחזקאל מד, ט), בשש נקודות כי הסמוך מן וערל זכר עֲרַל שְׂפָתָֽיִם (שמות ו, יב), כל דבר היתר והכבד שראוי להשליכו ולהסירו יקרא ערלה. וכן עֲרַל שְׂפָתָֽיִם, כי העלג יכבדו עליו דבריו ויוציא בשפתיו דברים יתרים עד שיגיע אל הדבור שרוצה לדבר והוא שקורין לו בלע"ז אופנ"י [טארטלי"ו]. וכן עֲרֵלָה אָזְנָם (ירמיה ו, י), לשון נקבה כלומר כבדה ויותרת בשר כאילו אינה כרויה לשמוע. וכן ערל לב, עַרְלֵי־לֵֽב (שם ט, כה), כאילו לבם כבד ויתר בשר ושומן המכסהו שלא יוכל להבין על דרך הַשְׁמֵן לֵֽב־הָעָם הַזֶּה וְאָזְנָיו הַכְבֵּד (ישעיה ו, י). רְדָה וְהָשְׁכְּבָה אֶת־עֲרֵלִֽים (יחזקאל לב, יט), אֲשֶׁר־יָֽרְדוּ עֲרֵלִים אֶל־אֶרֶץ תַּחְתִּיּוֹת (שם לב, כד). וכן כלם אשר הם ביחזקאל בפרשת נחה על המון מצרים רצונו לומר בהם כבדי העונות ויתרי החטאים. או פירושם ערילי לבבות. וכן אמר התרגום בהם חַיָבַיָא. שְׁתֵה גַם־אַתָּה וְהֵֽעָרֵל (חבקוק ב, טז), התגלה שתגלה ערותך על דרך וישכר ויתגל, או הוא הפוך. והנכון בו וְהֵרָעֵל מענין כּוֹס הַתַּרְעֵלָה (ישעיה נא, יז).

ערם  
עָרֹם יַעְרִם הֽוּא (שמואל א' כג, כב), וּפֶתִי יַעְרִם (משלי יט, כה), וְשֹׁמֵר תּוֹכַחַת יַעְרִֽם (שם טו, ה), עַל־עַמְּךָ יַֽעֲרִימוּ סוֹד (תהלים פג, ד). והתאר וְהַנָּחָשׁ הָיָה עָרוּם (בראשית ג, א), מֵפֵר מַחְשְׁבוֹת עֲרוּמִים (איוב ה, יב). והשם וַיַּֽעֲשׂוּ גַם־הֵמָּה בְּעָרְמָה (יהושע ט, ד), לֹכֵד חֲכָמִים בְּעָרְמָם (איוב ה, יג), הנכון בו בערמתם. וכן כִּתְבוּנָם עֲצַבִּים (הושע יג, ב) שהנכון בתבונתם, ענין התחבולות והערמה. וענין אחר וְעֵרוֹם כִּסָּה־בָֽגֶד (יחזקאל יח, ט), וְאַתְּ עֵרֹם וְעֶרְיָֽה (שם טז, ז), וגם הוא תאר כי כשידבר על כנסת ישראל ידבר בלשון זכר ונקבה. ונכתב ביו"ד המשך אחר העי"ן וְעֵירֹם יְכַסֶּה־בָּֽגֶד (שם יח, ז), כִּֽי־עֵירֹם אָנֹכִי (בראשית ג, י), בִּֽהְיוֹתֵךְ עֵרֹם וְעֶרְיָה (יחזקאל טז, כב), כִּי עֵֽירֻמִּם הֵם (בראשית ג, ז). ומשקל אחר עָרוֹם וְיָחֵֽף (ישעיה כ, ב). והקבוץ וַיִּֽהְיוּ שְׁנֵיהֶם עֲרוּמִּים (בראשית ב, כה), וּבִגְדֵי עֲרוּמִּים תַּפְשִֽׁיט (איוב כב, ו), בדגש. ונכתבו בו"ו עם הדגש. והדומים להם כתבנו בחלק הדקדוק. והמסורת חכימין רפין ערטיליאן דגשין. ומשקל אחר התאר מַֽעֲרֻמֵּיהֶם הִלְבִּישׁוּ (דברי הימים ב' כח, טו). או הוא שם. והשם עוד וּבְעֵירֹם וּבְחֹסֶר כֹּל (דברים כח, מח) ויתכן גם עֵרֹם וְעֶרְיָה, ופירושו בערום ובעריה וענינם ידוע. וענין אחר בִּקְצֵה הָֽעֲרֵמָה (רות ג, ז), עֲרֵמַת חִטִּים (שיר השירים ז, ג). והקבוץ בלשון נקבות וַיִּתְּנוּ עֲרֵמוֹת עֲרֵמֽוֹת (דברי הימים ב' לא, ו). ובלשון זכרים סָלּוּהָ כְמוֹ־עֲרֵמִים (ירמיה נ, כו). והנפעל מזה נֶעֶרְמוּ מַיִם (שמות טו, ח), כלומר שעמדו ערמות ערמות, כמו שאמר נִצְּבוּ כְמוֹ־נֵד (שם). ובדרך ההשאלה הַיְחַיּוּ אֶת־הָֽאֲבָנִים מֵֽעֲרֵמוֹת הֶֽעָפָר וְהֵמָּה שְׂרוּפֽוֹת (נחמיה ג, לד). לַח וְלוּז וְעַרְמוֹן (בראשית ל, לז), וְעַרְמֹנִים לֹֽא־הָיוּ כְּפֹֽארֹתָיו (יחזקאל לא, ח), הם הנקראים בלשון רבותינו ז"ל דופלי. וכן אמר התרגום וְדִדְלוּף. ואומרים כי הוא האילן הנקרא בלע"ז קשטני"ר.

ערס  
רֵאשִׁית עֲרִסֹתֵכֶם (במדבר טו, כ), וְרֵאשִׁית עֲרִסֽוֹתֵיכֶם (יחזקאל מד, ל), פירושו בצק, והוא ידוע. 

ערף  
יָֽדְךָ בְּעֹרֶף אֹֽיְבֶיךָ (בראשית מט, ח), כִּי עַם־קְשֵׁה־עֹרֶף הוּא (שמות לד, ט), עֹרֶף וְלֹֽא־פָנִים (ירמיה יח, יז), פָנוּ אֵלַי עֹרֶף וְלֹא פָנִים (שם ב, כז), וְאֶֽת־עָרְפְּךָ הַקָּשֶׁה (דברים לא, כז). מִמּוּל עָרְפּוֹ (ויקרא ה, ח), העורף הוא אחורי הפנים. וכן אמת רבותינו ז"ל (חולין יט, ע"ב) עורף דלהדי פנים, ומול עורף הוא מה שאחורי הגרון. והפעל ממנו וַֽעֲרַפְתּוֹ (שמות יג, יג), כלומר שתכרות ערפו. ופירשו רבותינו ז"ל (בכורות י, ע"ב) שמכה אותו בקופיץ ממול ערפו. וכן וְעָֽרְפוּ־שָׁם אֶת־הָֽעֶגְלָה (דברים כא, ד), שהיו מכין אותה בקופיץ ממול ערפה (סוטה פרק השיעי משנה ה. דף מה, ע"ב). זוֹבֵחַ הַשֶּׂה עֹרֵֽף כֶּלֶב (ישעיה סו, ג), כלומר מי שהוא זובח השה לפני אחשוב אותו כאילו הוא עורף כלב לפני כי אמאס בזבחיהם. יַֽעֲרֹף מִזְבְּחוֹתָם (הושע י, ב), יהרוס. וכן צַר וָאוֹר חָשַׁךְ בַּֽעֲרִיפֶֽיהָ (ישעיה ה, ל), לדעת רבים כלומר בהריסותיה ובחרבותיה. ולפי דעתי כי בעריפיה כמו בשמיה, רצונו לומר כי השמש והסהר חשכו לה בשמיה מרוב הצרה. וכנה השמים עדיפים על שם שיערפו טל כמו שאמר עליהם אַף־שָׁמָיו יַֽעַרְפוּ־טָֽל (דברים לג, כח), ופירוש יערפו יזלו. וכן יַֽעֲרֹף כַּמָּטָר לִקְחִי (דברים לב, ב), יזל.

ערץ  
לֹא תַֽעֲרֹץ מִפְּנֵיהֶם (דברים ז, כא), לֹא־תַֽעַרְצוּן וְֽלֹא־תִֽירְאוּן (שם א, כט), פעל בודד. והפעל העובר בְּקוּמוֹ לַֽעֲרֹץ הָאָֽרֶץ (ישעיה ב, יט), הֶעָלֶה נִדָּף תַּֽעֲרוֹץ (איוב יג, כה), כִּי אֶֽעֱרוֹץ הָמוֹן רַבָּה (שם לא, לד), אוּלַי תַּֽעֲרֽוֹצִי (ישעיה מז, יב), ענינם והדומה להם השבר והחתת. ופירוש אוּלַי תַּֽעֲרֽוֹצִי תשברי אויביך. והשם בַּֽעֲרוּץ נְחָלִים לִשְׁכֹּן (איוב ל, ג), בשקל גְּבוּל, זְבוּל רצונו לומר בבקעי הנחלים. ומשקל אחר מְסָעֵף פֻּארָה בְּמַֽעֲרָצָה (ישעיה י, לג), בתוקף גדול ובשבר. והנפעל אֵל נַֽעֲרָץ בְּסֽוֹד־קְדשִׁים רַבָּה (תהלים פט, ח), ונקרא השם יתברך נערץ לפי שיערצו ויחתו בני אדם ממנו כמו שנקרא נוֹרָא לפי שיראו ממנו. וכן הגבור החזק נקרא עריץ לפי שיערצו וייראו ממנו. כְּגִבּוֹר עָרִיץ (ירמיה כ, יא), עָֽרִיצֵי גּוֹיִם (יחזקאל כח, ז). וְאֶת־אֱלֹהֵי יִשְׂרָאֵל יַֽעֲרִֽיצוּ (ישעיה כט, כג), שיתנו לו העריצות והכח שיאמת עליו שהוא נערץ. וכן יתכן אוּלַי תַּֽעֲרֽוֹצִי (שם), התחזקי שיערצו ארביך ממך. וְהוּא מוֹרַֽאֲכֶם וְהוּא מַֽעֲרִצְכֶֽם (שם ח, יג), שם בפלס יִֽתֶּן־אֹכֶל לְמַכְבִּֽיר (איוב לו, לא) כלומר הוא מעריצכם, שתערצו ממנו כמו הוא מוראכם שתיראו ממנו.

ערק  
הָעֹֽרְקִים צִיָּה (איוב ל, ג), הנסים. תרגום וַיָּנָס (בראשית לט, יב) וַעֲרַק. וְעֹֽרְקַי לֹא יִשְׁכָּבֽוּן (שם ל, יז), גידי. בַּרְזֶל עָשׁוֹת (יחזקאל כז, יט) תרגומו בְּעַרְקִין דְבַרְזֶל כלומר גידי ברזל כמו שנאמר במקום אחר וְגִיד בַּרְזֶל עָרְפֶּךָ (ישעיה מח, יט), ובערבי יקראו הגידין א"ל ערו"ק.

ערשֹ  
הִנֵּה עַרְשׂוֹ עֶרֶשׂ בַּרְזֶל (דברים ג, יא), עַל־עֶרֶשׂ דְּוָי (תהלים מא, ד), בשש נקודות. אַף־עַרְשֵׂנוּ רַֽעֲנָנָֽה (שיר השירים א, טז). והקבוץ בילשון נקבות וּסְרֻחִים עַל־עַרְשׂוֹתָם (עמוס ו, ד), תרגום מטה עַרְסָא. 

עשׁשׁ  
עָשׁ יֹֽאכְלֵֽם (ישעיה נ, ט), כִּי כַבֶּגֶד יֹֽאכְלֵם עָשׁ (שם נא, ח), פירושו כמו שאוכל העש הבגד כן יאכלם העש כלומר דבר קל יאכלם, וכן אמר כבגד יבלו עש יאכלם. ועש הוא התולעת האוכל הבגדים טארמ"ה. והפעל ממנו עָשְׁשָׁה בְכַעַס עֵינִי נַפְשִׁי וּבִטְנִֽי (תהלים לא, י), וַֽעֲצָמַי עָשֵֽׁשׁוּ (שם לא, יא). 

עשֹב  
עֵשֶׂב מַזְרִיעַ זֶרַע (בראשית א, יא), וְנָֽתַתִּי עֵשֶׂב בְּשָֽׂדְךָ (דברים יא, טו), בחמש נקודות. וְכָל־עֶשְׂבָּם אוֹבִישׁ (ישעיה מב, טו), ידוע. והקבוץ בלשון נקבות עִשְּׂבוֹת הָרִֽים (משלי כז, כה), ודגשות השֹי"ן לתפארת. ופירוש הפסוק כן אמר ידע תדע פני צאנך שית לבך לעדרים כלומר שתכין לעדריך מאכל בבית כי לא לעולם חסן כלומר לא ימצא בכל עת מרעה בשדות, כי יש עת שייבש העשב וזהו גָּלָה חָצִיר וְנִרְאָה־דֶשֶׁא (שם) אף על פי שנראה הדשא פעמים נאספו ויכלו עשבות הרים. 

עשֹה  
עָשָׂה י"י אֲשֶׁר זָמָם (איכה ב, יז), שֹׁפְטֵי אֶרֶץ כַּתֹּהוּ עָשָֽׂה (ישעיה מ, כג), על דרך וְנָטָה עָלֶיהָ קַו־תֹהוּ וְאַבְנֵי־בֹֽהוּ (שם לד, יא). עַל כָּל־הַגּוֹיִם אֲשֶׁר עָשָׂה (דברים כו, יט), אָֽנֹכִי עָשִׂיתִי אֶרֶץ (ישעיה מה, יב), הוּא עָֽשְׂךָ וַֽיְכֹֽנֲנֶֽךָ (דברים לב, ו), הָֽעֲשֻׂיָה בְּהַר סִינַי (במדבר כח, ו). אֲשֶׁר־בָּרָא אֱלֹהִים לַֽעֲשֽׂוֹת (בראשית ב, ג), פירוש לעשות מהיום ההוא ואילך, כלומר כי הוא ברא כל מין ומין מהנבראים בששת ימי בראשית להיותם עושים הם ומחדשים כל אחד במינו עוד כל ימי העולם. והנפעל בְּכֹל אֲשֶֽׁר־נַֽעֲשָׂה תַּחַת הַשֶּׁמֶשׁ (קהלת ט, ג), יְשׁוּעֹת בַּל־נַעֲשֶׂה אֶרֶץ (ישעיה כו, יח), וַֽאֲשֶׁר הָיָה נַֽעֲשֶׂה לְיוֹם אֶחָד (נחמיה ה, יח), עַד־חֲצִי הַמַּלְכוּת וְתֵעָֽשׂ (אסתר ז, ב). ולא נמלטו מענין זה וַיְמַהֵר לַֽעֲשׂוֹת אֹתֽוֹ (בראשית יח, ז), שפירושו לתקן אותו. וכן לַֽעֲשׂוֹת אֶת־יוֹם הַשַּׁבָּֽת (דברים ה, טו), לתקנו ולשמרו. וכן וְלֹֽא־עָשָׂה רַגְלָיו (שמואל ב' יט, כה), וְעָֽשְׂתָה אֶת־צִפָּרְנֶֽיהָ (דברים כא, יב), וכלם שפירושם תיקון, כי גם הם כלולים בענין הראשון. וכן יש לפרש מזה כִּֽי־אֵינָם יֽוֹדְעִים לַֽעֲשׂוֹת רָֽע (קהלת ד, יז), פירוש כי אינם יודעים לתקן הרע שעשו בזבח שהם נותנים כי אינם חוזרים בתשובה ומה יועיל הקרבן. ויש מפרשים כי מילת רק נסתרת עמו, ופירושו כי הם אינם יודעים לעשות רק רע. וכן בחסרון מלת רק לֹא תַֽעֲשׂוּן כְּכֹל אֲשֶׁר אֲנַחְנוּ עֹשִׂים פֹּה הַיּוֹם אִישׁ כָּל־הַיָּשָׁר בְּעֵינָֽיו (דברים יב, ח), פירוש רק איש כיל הישר בעיניו יעשה להקריב קרבנותיו בבמתו ולא יצטרך להביאם בבמה גדולה כמו שעתה אנחנו עושים שאין לנו רשות לשחוט ולהקריב  אלא באהל מועד על המזבח. וזהו שאמר (שם) כִּי לֹֽא־בָאתֶם עַד־עָתָּה אֶל־הַמְּנוּחָה וְאֶל־הַֽנַּֽחֲלָה אל המנוחה זו שילה ואל הנחלה זו ירושלם. כלומר קודם שתבואו המנוחה ואל הנחלה הותרו הבמות לכם משתעברו את הירדן. וכן מזה וְתַחַת מַֽעֲשֶׂה מִקְשֶׁה (ישעיה ג, כד), כי מעשה אינו סמוך למקשה כי הוא בסגול רוצה לומר מעשה ומקשה כמו שֶׁמֶשׁ יָרֵחַ (חבקוק ג, יב), ופירושו תחת התיקון וההשויה כלומר תחת, תיקון השער והשויתו תהיה קרחה. וכן אשר פירושם אסיפה וקנין כמו וַתַּעַשׂ הָאָרֶץ (בראשית מא, מז), וְאֶת־הַנֶּפֶשׁ אֲשֶׁר־עָשׂוּ בְחָרָן (בראשית יב, ה), עָשָׂה לִי אֶת־הַחַיִל הַזֶּֽה (דברים ח, יז), והדומה להם כי הקנין והאסיפה והתיקון הכל הוא מעשה. וכן י"י אֲשֶׁר עָשָׂה אֶת־מֹשֶׁה וְאֶת־אַֽהֲרֹן (שמואל א' יב, ו), כלומר שהגדילם ברוחו והזמינם לשליחותו. ויונתן תרגם דַעֲבַד גְבוּרָן עַל יְדֵי משֶׁה וְאַהֲרן. ויפה כתב רבי יהודה שלא כתב בכולם אלא ענין אחד כי כולם ענין אחד אבל כל אחד יתפרש לפי מקומו אל הלשון הקרוב אליו. והשם כִּי אֵין מַֽעֲשֶׂה וְחֶשְׁבּוֹן וְדַעַת (קהלת ט, י). והקבוץ אֶת־כָּל־הַמַּֽעֲשִׂים שֶֽׁנַּֽעֲשׂוּ (שם א, יד), וְאִישׁ בְּמָעוֹן וּמַֽעֲשֵׂהוּ בַכַּרְמֶל (שמואל א' כה, ב), רוצה לומר הצאן והבקר שלו כי לפי שהאדם המתעסק בקנין הצאן כל מעשהו ומלאכתו עליהם אומר עליהם מעשה. וכן יַעַן בִּטְחֵךְ בְּמַֽעֲשַׂיִךְ (ירמיה מח, ז), וכן אומר עליהם מלאכה לְרֶגֶל הַמְּלָאכָה אֲשֶׁר־לְפָנַי (בראשית לג, יד). אֲשֶׁר־נִסְתַּרְתָּ שָּׁם בְּיּוֹם הַמַּֽעֲשֶׂה (שמואל א' כ, יט), רצה לומר ביום שעושין בו מעשה כי אותו יום ראש חדש היה והיה מנהגם שלא לעשות מלאכה בראש חדש כמו שהוא מנהג הנשים שלנו היום שאינן עושות מלאכה בראש חדש. וכן אמר התרגום בְּיוֹמָא דְחוֹלָא. וְעָֽשְׂתָה אֶת־צִפָּרְנֶֽיהָ (דברים כא, יב), תגדל אותם. כך פירש רבי עקיבא (יבמות דף מח ע"א) כדי שתגנה בעיניו ולא יקחנה, וגלחה את ראשה כי שיער האשה יפיה, ורבי אליעזר פירש שתסיר אותם, וראיה לדבריו וְלֹֽא־עָשָׂה רַגְלָיו וְלֹֽא־עָשָׂה שְׂפָמוֹ (שמואל ב' יט, כה). וענין שני הִֽנְנִי עֹשֶׂה אֶת־כָּל־מְעַנַּיִךְ (צפניה ג, יט), בַּעְשׂוֹת מִמִּצְרַיִם דַּדַּיִךְ (יחזקאל כג, כא). והפעל הכבד [פִּעֵל] וְשָׁם עִשּׂוּ דַּדֵּי בְּתוּלֵיהֶֽן (שם כג, ג), וְהֵמָּה עִשּׂוּ דַּדֵּי בְתוּלֶיהָ (שם כג, ח), ושלא נזכר פעלו [פֻּעַל] עֻשֵּׂיתִי בַסֵּתֶר (תהלים קלט, טו), ענין הכל הסחיטה והכתישה. 

עשׁן  
וְהַר סִינַי עָשַׁן כֻּלּוֹ (שמות יט, יח), פעל עבר כי חציו קמץ וחציו פתח. גַּע בֶּהָרִים וְֽיֶעֱשָֽׁנוּ (תהלים קמד, ה). והתאר וְאֶת־הָהָר עָשֵׁן (שמות כ, טו), הָֽאוּדִים הָֽעֲשֵׁנִים (ישעיה ז, ד). והשם תַנּוּר עָשָׁן (בראשית טו, יז), ואפשר שהוא תאר. כֶּעָשָׁן נִמְלָחוּ (ישעיה נא, ו) וְהִבְעַרְתִּי בֶֽעָשָׁן רִכְבָּהּ (נחום ב, יד), כלומר באשׁ גדול שנראה עשנו מרחוק. ובסמוך וְהִנֵּה עָלָה עֲשַׁן הָעִיר (יהושע ח, כ). ומשקל אחר כְּעֶשֶׁן הַכִּבְשָׁן (שמות יט, יח), בשש נקודות ידוע. ולפי שהאף והחרון הוא החמימות, וכן כנהו באש כִּי־אֵשׁ קָֽדְחָה בְאַפִּי (דברים לב, כב), כנהו גם כן בעשן עַד־מָתַי עָשַׁנְתָּ בִּתְפִלַּת עַמֶּֽךָ (תהלים פ, ה), יֶעְשַׁן אַפְּךָ בְּצֹאן מַרְעִיתֶֽךָ (שם עד, א), עָלָה עָשָׁן בְּאַפּוֹ (שמואל ב' כב, ט), יֶעְשַׁן אַף־י"י וְקִנְאָתוֹ (דברים כט, יט). 

עשׁק  
אֶת־מִי עָשַׁקְתִּי אֶת־מִי רַצּוֹתִי (שמואל א' יב, ג), לֹא־תַֽעֲשֹׁק אֶת־רֵֽעֲךָ וְלֹא תִגְזֹל (ויקרא יט, יג), איננו כפל דבר, כי פירוש לֹא־תַֽעֲשֹׁק אֶת־רֵֽעֲךָ אם בא ממון רעך לידך בפקדון או בהלואה או נתחייבת לו שכרו כשישאלנו ממך לא תכבוש הממון ותאמר לא אחזירנו לך. ופירוש לֹא תִגְזֹל שחוטף ממנו או לוקח ממנו בחזקה. וכן פירשו רבותינו ז"ל (בבא קמא עט, ע"ב) והביאו ראיה מן וַיִּגְזֹל אֶֽת־הַֽחֲנִית מִיַּד הַמִּצְרִי (שמואל ב' כג, כא). וכן הפרידם הכתוב באמרו אוֹ בְגָזֵל אוֹ עָשַׁק אֶת־עֲמִיתֽוֹ (ויקרא ה, כא). והנה נתבאר ענינם בפסוק עֲשׁוּקִים בְּנֵֽי־יִשְׂרָאֵל וּבְנֵֽי־יְהוּדָה יַחְדָּו וְכָל־שֹֽׁבֵיהֶם הֶֽחֱזִיקוּ בָם מֵֽאֲנוּ שַׁלְּחָֽם (ירמיה נ, לג), ומה שאמר וְהַצִּילוּ גָזוּל מִיַּד עָשׁוֹק (שם כב, ג), לא שהכל אחד אלא שבודאי הגוזל עושק, כי אחר שיגזול חברו בחזקה אין צריך לומר שיעשקנו אם יבא ממונו לידו. ומלת עָשׁוֹק תאר בפלס גָּדוֹל, רָחוֹק. ולפי דעתי כן הוא אָדָם עָשֻׁק בְּדַם־נָפֶשׁ (משלי כח, יז), תאר והוא כמו עושק ואף על פי שהוא בשורק נמצאו כמהו תארים בשורק. וכן פירש אדוני אבי ז"ל חֵץ שָׁוחֻט [שָׁחוּט] (ירמיה ט, ז) תאר כמו שוחט. ופירושו אדם שהוא עושק אחרים בדם נפש כלומר שהוא הורג בני אדם. ואדוני אבי ז"ל פירש עשוק שעשקו יצרו הרע והרג אה הנפש עד רדתו לגיהנם לא יתמכו בו בני אדם ולא יעזרוהו, ואמר יָנוּס בעבור שהוא בפחד כל ימיו. ופירוש עָֽשְׁקָה־לִּי עָרְבֵֽנִי (ישעיה לח, יד), לפי דעתי שהוא צווי ואף על פי שאינו חטוף הנה כמוהו שָֽׁמְרָה נַפְשִׁי כִּֽי־חָסִיד אָנִי (תהלים פו, ב) ופירושו ויתר והוסיף לי ימי ושני. ובדברי רבותינו ז"ל (בבא מציעא נא, ע"א) עשיק לגביך ושוי לכרסיך, פירוש לכסות את עצמך קנה הכסות בויתור ובתוספת דמים אף על פי שאינו שוה כל כך, אבל לבטנך קנה בשוה. וכבר פירשנוהו ענין אחר פעל עובר לנקבה ופירושו עשקה לי מחלתי ערבני אתה. הה שכתבתי הוא הישר והנכוןבעיני. ופירוש עֲלֵיהֶם יִֽחְיוּ (שם לח, טז) על השנים שקצבת לאדם עליהם יוכלו לחיות עם רצונך כמו שאני עושה, כי כבר נשלמו ימי הקצובים והוספת לי עליהם חמש עשרה שנה. וּלְכָל־בָּהֶן חַיֵּי רוּחִי (שם) לכל אספר, ואומר כי בהן בשני התוספת חיי רוחי. ובדרך ההשאלה הֵן יַֽעֲשֹׁק נָהָר (איוב  מ, כג), כלומר שמושכו כולו אל פיו כאילו עשקו. והפעל הכבד [פֻּעַל] הַֽמְעֻשָּׁקָה בְּתוּלַת בַּת־צִידוֹן (ישעיה כג, יב). והשם כִּי הָעֹשֶׁק יְהוֹלֵל חָכָם (קהלת ז, ז). ובתוספת מ"ם עם סימן הנקבה וְרַב מַֽעֲשַׁקּוֹת (משלי כח, טז), מֹאֵס בְּבֶצַע מַֽעֲשַׁקּוֹת (ישעיה לג, טו).

עשֹק  
וַיִּקְרָא שֵׁם־הַבְּאֵר עֵשֶׂק (בראשית כו, כ), בחמש נקודות. וההתפעל ממנו כִּי הִֽתְעַשְּׂקוּ עִמּֽוֹ (שם), ענין טרידה וערעור מדברי רבותינו ז"ל ויצאו עיליה עשקין (בבא קמא ט, ע"א), פירוש מערער לומר שלי היא. 

עשׁר  
אַךְ עָשַׁרְתִּי מָצָאתִי אוֹן לִי (הושע יב, ט), לֹֽא־יֶעְשַׁר וְלֹֽא־יָקוּם חֵילוֹ (איוב טו, כט). והפעל הכבד [הִפְעִיל] ואיננו יוצא אַל־תִּירָא כִּי־יַֽעֲשִׁר אִישׁ (תהלים מט, יז). בָּרוּךְ י"י וַאעְשִׁר (זכריה יא, ה), בנוח האל"ף. וְיַד חָרֽוּצִים תַּֽעֲשִֽׁיר (משלי י, ד), עַל־כֵּן גָּֽדְלוּ וַֽיַּֽעֲשִֽׁירוּ (ירמיה ה, כז). ואשר הם פעל יוצא אֲנִי הֶֽעֱשַׁרְתִּי אֶת־אַבְרָֽם (בראשית יד, כג), יַעְשְׁרֶנּוּ הַמֶּלֶךְ עֹשֶׁר גָּדוֹל (שמואל א' יז, כה), רַבַּת תַּעְשְׁרֶנָּה (תהלים סה, י), משפטם יעשִׁירנו, תעשִׁירנה.  בִּרְכַּת י"י הִיא תַֽעֲשִׁיר (משלי י, כב). והתאר עָשִׁיר וָרָשׁ נִפְגָּשׁוּ (שם כב, כ), וְאֶת־עָשִׁיר בְּמֹתָיו (ישעיה נג, ט), וַֽעֲשִׁירִים בַּשֵּׁפֶל יֵשֵֽׁבוּ (קהלת י, ו). ופירש רבי יונה ואת עשיר במותיו כמו רשע. ועשירים בשפל כמו חכמים. ואין נכון להוציאם מענין עושר. ופירוש וְאֶת־עָשִׁיר בְּמֹתָיו לפי שאמר ויתן את רשעים קברו, כלומר שמת קודם זמנו שיהרגוהו על לא חמס בכפיו כמו הרשעים שמתים טרם זמנם כמו שאמר הנביא אַנְשֵׁי דָמִים וּמִרְמָה לֹא־יֶחֱצוּ יְמֵיהֶם (תהלים נה, כד) או שהורגים אותם על רשעם. וכן ואת עשיר במותיו כמו העשיר שהורגים אותו על עשרו. ופירוש וַֽעֲשִׁירִים בַּשֵּׁפֶל יֵשֵֽׁבוּ לפי שאמר נתן השכל במרומים רבים רצה לומר בעלי השכל והחכמה נהנו במרומים על חכמתם, אבל העשירים שאין עסקם על החכמה כי אם לקבץ ממון בשפל ישבו.

עשֹר  
צֹאנְכֶם יַעְשֹׂר (שמואל א' ח, יז), רוצה לומר יקח המעשֹר. והפעל הכבד [הִפְעִיל] עַשֵּׂר אֲעַשְּׂרֶנּוּ לָֽךְ (בראשית כח, כב), רוצה לומר אתן המעשר לך. וכבד אחר [הִפְעִיל] לַעְשֵׂר אֶת־כָּל־מַעְשַׂר תְּבוּאָֽתְךָ (דברים כו, יב), רוצה לומר לתת המעשר. ומשפט המלה לְהַעְשֵֹר. וכן בַּעְשֵׂר הַֽלְוִיִּם (נחמיה י, לט) משפטה בְּהַעְשֵֹר. והשם הָבִיאוּ אֶת־כָּל־הַמַּֽעֲשֵׂר אֶל־בֵּית הָֽאוֹצָר (מלאכי ג, י), וְאִם־גָּאֹל יִגְאַל אִישׁ מִמַּֽעַשְׂרוֹ (ויקרא כז, לא). והקבוץ בלשון נקבות מִכֹּל מַעְשְׂרֹתֵיכֶם (במדבר יח, כח). ומשקל אחר וְעִשָּׂרוֹן סֹלֶת (ויקרא יד, כא). ומשקל אחר וְהָעֹמֶר עֲשִׂרִית הָֽאֵיפָה (שמות טז, לו), כל זה אחר מעשרה. ושם המספר כולו עשר, עֶֽשֶׂר־יָדוֹת לִי בַמֶּלֶךְ (שמואל ב' יט, מד), בשש נקודות. עֲשָׂרָה הַכַּף (במדבר ז, פו). ולפי שהעשרה הוא סוף ההשבון וכולל כל חשבון יבא פעמים לסך חשבון ואינו רוצה בו חשבונו לבד כמו זֶה עֶשֶׂר פְּעָמִים תַּכְלִימוּנִי (איוב יט, ג), וְאָפוּ עֶשֶׂר נָשִׁים (ויקרא כו, כו), מֵֽעֲשָׂרָה שַׁלִּיטִים (קהלת ז, יט), כִּֽי־עַתָּה כָמֹנוּ עֲשָׂרָה אֲלָפִים (שמואל ב' יח, ג). והתאר המיוחד ממנו הָֽעֲשִׂירִי יִֽהְיֶה־קֹּדֶשׁ (ויקרא כז, לב), בָּֽעֲשִׂרִי בַּֽחֲמִשָּׁה לַחֹדֶשׁ (יחזקאל לג, כא), בַּשָּׁנָה הָֽעֲשִׂירִית (שם כט, א). ושם מספר כפלו וְעֶשְׂרִים בָּקָר (מלכים א' ה, ג), ואמר כן לפי שיש בו שתי עשרות. וכן כל המספר עד מאה. עֲלֵֽי־עָשׂוֹר וַֽעֲלֵי־נָבֶל (תהלים צב, ד), תאר לכלי הניגון שיש בו עשרה יתרים. בְּנֵבֶל עָשׂוֹר אֲזַמְּרָה־לָּֽךְ (שם קמד, ט), חסר ממנו התוספת ומשפטו בנבל ועשור. וכן שֶׁמֶשׁ יָרֵחַ עָמַד זְבֻלָה (חבקוק ג, יא) בֶּֽעָשׂוֹר לַחֹדֶשׁ (ירמיה נב, יח), יָמִים אוֹ עָשׂוֹר (בראשית כד, נה), תאר לזמן. ופירוש בֶּֽעָשׂוֹר לַחֹדֶשׁ היום העשירי מן החדש. או כמו שכתבנו ופירוש או עשור תאר כולל כל מספר ימים או חדשים או שנים ומה רוצה לומר עשרה חדשים. ושם תאר במשקל אחר לנקבה וְעוֹד בָּהּ עֲשִׂרִיָּה (ישעיה ו, יג), והוא תאר כולל כל המספר רוצה לומר כי עוד יהיו בה עשרה מלכים טרם הגלות כי בימי עזיהו נאמרת זה הנבואה וממנו עד הגלות עשרה מלכים. 

עשׁת  
שָֽׁמְנוּ עָֽשְׁתוּ (ירמיה ה, כח), צחו וזכו. בַּרְזֶל עָשׁוֹת (יחזקאל כז, יט), זך וקלל. ועָשׁוֹת תאר לברזל בפלס רָחוֹק, קָרוֹב. והוא הנקרא בלע"ז אציי"ר, או הברזל הנקרא [בערבי] הינד"י. ויונתן תרגם בְּעַרְקִין דְבַרְזֶל רוצה לומר שבטי ברזל כמו וְגִיד בַּרְזֶל עָרְפֶּךָ (ישעיה מח, ד), וכן בדברי רבותינו ז"ל (יומא לד, ע"ב) עששית של ברזל היו מחמין מערב יום הכפורים. והשם עֶשֶׁת שֵׁן (שיר השירים ה, יד), בשש נקודות רוצה לומר כזכות השן. ומשקל אחר לְעַשְׁתּוּת שַֽׁאֲנָן (איוב יב, ה), בפלס עַבְדּוּת. ופירוש הפסוק אמר איוב על עצמו שהוא לַפִּיד בּוּז וטרם זה היה לְעַשְׁתּוּת שַֽׁאֲנָן כלומר לזכות ונועם השאנן והשקט ועתה נָכוֹן לְמוֹעֲדֵי רָֽגֶל. וענין אחר אוּלַי יִתְעַשֵּׁת הָֽאֱלֹהִים לָנוּ (יונה א, ו), יתרצה ויתחשב לנו כי הרצון במחשבה. אָבְדוּ עֶשְׁתֹּנֹתָֽיו (תהלים קמו, ד), בסגול העי"ן פירוש מחשבותיו, והדומה לו בלשון ארמית וּמַלְכָּא עֲשִׁית לַֽהֲקָמוּתֵהּ (דניאל ו, ד), חשב ורצה. ותרגום כִּי־אַֽחֲרֵי מַחְשְׁבוֹתֵינוּ (ירמיה יח, יב) בָתַר עַשְׁתּוֹנָתָא נְהַךְ. ומזה הענין לְעַשְׁתֵּֽי־עָשָׂר חֹדֶשׁ (זכריה א, ז), עַשְׁתֵּֽי־עֶשְׂרֵה יְרִיעֹת (שמות כו, ז), והוא אחד עשר. ונקרא כן לפי שהוא מחשבת הסופר ותחלת מה שיעלה בלבו לספור אחר עשרה כי עשרה סוף המספר. ורבי יונה פירשו על שתי, וכבר שברנו דבריו בחלק הדקדוק. 

עת  
לֹא־עֵת הֵֽאָסֵף הַמִּקְנֶה (בראשית כט, ז), כבר פירשנו בשרש עות. 

עתד  
כְּמֶלֶךְ עָתִיד לַכִּידֽוֹר (איוב טו, כד), מזומן. וְלִהְיוֹת הַיְּהוּדִיים [הַיְּהוּדִים] עֲֽתִודִים [עֲֽתִידִים] (אסתר ח, יג), מזומנים. הָֽעֲתִידִים עֹרֵר לִוְיָתָֽן (איוב ג, ח), המזומנים לעורר אבלם. וְחָשׁ עֲתִדֹת לָֽמוֹ (דברים לב, לה), מה שמזומן להם לבא מן הפורענות. וַֽעֲתֽיּדֹֽתֵיהֶם [וַֽעֲתֽוּדֽוֹתֵיהֶם] שׁוֹשֵׂתִי (ישעיה י, יג), מה שמזומן להם מן הסגולה והחמדה. או יהיה פירושו תחומיהם לפי שאמר וְאָסִיר גְּבוּלֹת עַמִּים (שם) כי הגבול והזמן קרובים בענין. והפעל הכבד [פִּעֵל] מזה וְעַתְּדָהּ בַּשָּׂדֶה לָךְ (משלי כד, כז) הה"א במפיק כנוי למלאכה שזכר כלומר תבין ותזמין מלאכתך בשדה ואחר תבנה ביתך. וההתפעל הִתְעַתְּדוּ לְגַלִּֽים (איוב טו, כח), המזומנות לחרבה ולהיותם לגלים. הָֽעֲתֻּדִים הָֽעֹלִים עַל־הַצֹּאן (בראשית לא, י), ידוע כי הם הזכרים מן העזים ונקראו גם כן תישים, והגדולים יקראו עתודים והתישים והקטנים יקראו שעירים. ונקראו האצילים והגדולים בזה הלשון בדרך ההשאלה. כָּל־עַתּוּדֵי אָרֶץ (ישעיה יד, ט), לפי שהם הולכים לפני העם ומנהיגים אותם כעתודים לפני הצאן.

עתם  
נֶעְתַּם אָרֶץ (ישעיה ט, יח), חשכה הארץ מלשון ערבי א"ל עתאמ"ה חשך. ואמר בו התרגום חֲרוֹכַת אַרְעָא.

עתק  
עָתְקוּ גַּם־גָּבְרוּ חָֽיִל (איוב כא, ז), עבו וחזקו. ואמר על הדברים העבים החזקים וְהַדְּבָרִים עַתִּיקִֽים (דברי הימים א' ד, כב). ומשקל אחר יֵצֵא עָתָק מִפִּיכֶם (שמואל א' ב, ג), הַדֹּבְרוֹת עַל־צַדִּיק עָתָק (תהלים לא, יט). ומשקל אחר הוֹן עָתֵק וּצְדָקָֽה (משלי ח, יח), רב וגדול. ומשקל אחר וְלִמְכַסֶּה עָתִֽיק (ישעיה כג, יח), פירוש לכסות עב וחשוב. וענין אחר וְצוּר יֶעְתַּק מִמְּקֹמֽוֹ (איוב יד, יח), יסור ויעקר. והפעל הכבד [הִפְעִיל] הַמַּעְתִּיק הָרִים וְלֹא יָדָעוּ (שם ט, ה), כלומר עוקרים ממקומם.  וַיַּעְתֵּק מִשָּׁם הָהָרָה (בראשית יב, ח), פירוש ויעתק אהלו משם. הֶעְתִּיקוּ מֵהֶם מִלִּֽים (איוב לב, טז), עקרו הדברים מהם שלא היו להם עוד דברים לענות. אֲשֶׁר הֶעְתִּיקוּ אַנְשֵׁי חִזְקִיָּה (משלי כה, א), כותב הספרים מספר אל ספר יקרא מעתיק לפי שמעתיק ועוקר הדברים מספר לספר ואף על פי שדברי הספר הראשון אינם נעתקים ממנו הרי הסופר כאילו הוא מעתיק אותם. והתאר עַתִּיקֵי מִשָּׁדָֽיִם (ישעיה כח, ט), כלומר שנעקרו משרים שלא יינקו עוד כמו גְּמוּלֵי מֵֽחָלָב (שם). ואדוני אבי ז"ל כתבו מהענין הראשון כלומר עתיקים ושמנים משדים מרוב חלב שינקו ואין להם תבונה. ועני אחר עָֽתְקָה בְּכָל־צוֹרְרָֽי (תהלים ו, ח), כלומר נתישנה בעבור כל צוררי המכעיסים אותי ומרוב בכיתם על הכעס נתישנה. ודומה לו בלשון ארמית וְעַתִּיק יוֹמִין יְתִב (דניאל ז, ט). ותרגום ישן עָתִיק, ויתכן לפרש מזה וְהַדְּבָרִים עַתִּיקִֽים.

עתר  
יֶעְתַּר אֶל־אֱלוֹהַּ וַיִּרְצֵהוּ (איוב לג, כו). והנפעל וְנֶעְתַּר לָהֶם וּרְפָאָֽם (ישעיה יט, כב), בפתח. וְנַעְתּוֹר לָהֶם כִּי־בָטְחוּ בֽוֹ (דברי הימים א' ה, כ), בחלם. וַיֵּעָתֶר לוֹ י"י (בראשית כה, כא). והכבד [הִפְעִיל] וְהַעְתַּרְתִּי אֶל־י"י (שמות ח, כה), לְמָתַי אַעְתִּיר לְךָ (שם ח, ה), תַּעְתִּיר אֵלָיו וְיִשְׁמָעֶךָּ (איוב כב, כז). והשם וְגִלֵּיתִי לָהֶם עֲתֶרֶת שָׁלוֹם וֶאֱמֶֽת (ירמיה לג, ו), ענינם רצוי ותפלה. ויונתן תרגם וְאֶגְלֵי לְהוֹן תְּרַע תְיוּבָא וֶאֱחַוִינוּן דִיהָכוּן בְּאוֹרַח שָׁלֵם וּקְשׁוֹט. והעותר או המעתיר הוא המרצה והמתפלל והנעתר ומי שיתפללו אליו הוא המרוצה ומקבל התפלה. ואני תמה על מה שנהגו בנתינת שלום במוצאי יום הכפורים אחד לחברו תענה ותעתר, ותעתר רוצה לומר תקובל תפלתך. וכן אמר הפייט תזכו לשנים רבות תענו והעתרו ואין זה על דרך לשון הפסוק כי הקדוש ברוך הוא הוא הנעתר כשמקבל התפילה. ואפשר שנהגו כן לפי שמצאנו בלשון מענה העונה והנענה כאחד כי הנה כתוב וַֽי"י עָנָהוּ (שמואל א' ט, יז), עֲנֵנִי י"י עֲנֵנִי (מלכים א' יח, ג) כי השם יתברך הוא העונה הקורא והצועק, והאדם הוא הנענה כמו שאמר הֵן אֶצְעַק חָמָס וְלֹא אֵֽעָנֶה (איוב יט, ז). ומצאנו כמו כן לשון הנפעל בשם יתברך אֲנִי י"י נַֽעֲנֶה־לּוֹ (יחזקאל יד, ז), [כי] נַֽעֲנֵיתִי לוֹ (יחזקאל יד, ד). ועתה אגלה לך זה הטעם כי על כל פנים צריך טעם כי הפועל והנפעל זה לעומת זה כי זה פועל וזה פעול, ואיך יהיה לשון זה נופל על זה? אך הטעם כי לשון מענה הוא על שני פנים כמו שכתבנו בשרשו, האחד הוא תחילת הדבור כמו וַיַּעַן אִיּוֹב (איוב ג, א) הראשון, וְעָנִיתָ וְאָֽמַרְתָּ (דברים כו, ה), וּשְׁמוּאֵל רָאָה אֶת־שָׁאוּל וַֽי"י עָנָהוּ (שמואל א' ט, יז), והשני הוא השבת הדבור והוא הנמצא ברוב. וכשאמר כי הקדוש ברוך הוא העונה כן הוא לקורא ולצועק, וכשאמר עליו נענה, ונענתי, הוא נענה לעונה אליו והוא הקורא והצועק. ואפשר כי על ענין זה נהגו כן בלשון עתירה, ואף על פי שאינו נמצא כן למדו מזה כי ענינם קרוב והלשון קצר אצלנו וטוב הוא להרחיבו כדמיון הנמצא בפסוק אך שלא נצא מדרך לשון הפסוק מכל כמו שעשו קצת בני עמינו הנקראים בשם פייטים בקרובות אשר חברו והוא חטא גדול עליהם והמתפלל בהם מזכיר עונם ומחדש עון לעצמו. המקום יצילנו ממכשול הלשון לבלתי נכשל בו שוגגים. וכן שאל דוד עליו השלום י"י שְׂפָתַי תִּפְתָּח וּפִי יַגִּיד תְּהִלָּתֶֽךָ (תהלים נא, יז). וענין אחר וְהַעְתַּרְתֶּם עָלַי דִּבְרֵיכֶם (יחזקאל לה, יג), כלומר דברתם עלי דברים עבים. והנפעל ממנו וְנַעְתָּרוֹת נְשִׁיקוֹת שׂוֹנֵֽא (משלי כז, ו). ומן הענין הזה וַֽעֲתַר עֲנַֽן־הַקְּטֹרֶת עֹלֶֽה (יחזקאל ח, יא), פירוש עובי ענן הקטרת. ויתכן שהכל ענין אחר ענין דבור, והענין הראשון הוא רבוי התפלה. עֲתָרַי בַּת־פּוּצַי (צפניה ג, י), שם אומה.

ואשר הם בני ארבע אותיות

עבטיט  
וּמַכְבִּיד עָלָיו עַבְטִֽיט (חבקוק ב, ו), מילה מורכבת מן עב ומן טיט. וכבר כתבנוהו בשרש טִיט ובשרש עָבַט.  

עטלף  
וְאֶת־הָֽעֲטַלֵּֽף (ויקרא יא, יט), לַחְפֹּר פֵּרוֹת וְלָֽעֲטַלֵּפִֽים (ישעיה ב, כא), הוא העכבר בעל כנפים אשר יעוף בלילה. 

עכבר  
הַחֹלֶד וְהָֽעַכְבָּר (ויקרא יא, כט), ידוע.

עכבישׁ  
וְקוּרֵי עַכָּבִישׁ יֶאֱרֹגוּ (ישעיה נט, ה), וּבֵית עַכָּבִישׁ מִבְטַחֽוֹ (איוב ח, יד), הוא העש הנמצא בבתים והוא כאורג וכבונה בקורות ובכתלים. 

עכשׁוב  
חֲמַת עַכְשׁוּב תַּחַת שְׂפָתֵימוֹ סֶֽלָה (תהלים קמ, ד), אחד מזוחלי עפר ממין פתן. 

עקרב  
נָחָשׁ שָׂרָף וְעַקְרָב (דברים ח, טו), לְמַֽעֲלֵה עַקְרַבִּים (במדבר לד, ד), מקום נחשים ועקרבים היה אותו המעלה. וענין אחר אֲיַסֵּר אֶתְכֶם בָּֽעַקְרַבִּֽים (מלכים א' יב, יא), מין ממיני הקוצים איגילנצי"ר בלע"ז. ויש לפרש מזה וְאֶל־עַקְרַבִּים אַתָּה יוֹשֵׁב (יחזקאל ב, ו). או הוא מהענין הראשון.  

ערער  
כְּעַרְעָר בָּֽעֲרָבָה (ירמיה יז, ו), הוא עץ הגדל במדבר בארץ ציה ואומרים שהוא הנקרא בערבי איל בהיל והוא עץ הנקרא בלע"ז מרב"י [מרכ"י]. ויש אומרים שהוא הנקרא בלע"ז יונבר"י [יונכר"י]. והמשיל כנסת ישראל בגלות לערער ואמר פָּנָה אֶל־תְּפִלַּת הָעַרְעָר (תהלים קב, יח). וכבר כתבנו בשרש עוּר פירוש אחר. ואפשר להיות מזה וְתִֽהְיֶינָה כַּֽעֲרוֹעֵר בַּמִּדְבָּֽר (ירמיה מח, ו), כלומר כערער בערבה. ויונתן תרגם וַהֲווֹ כְּמִגְדַל עֲרוֹעֵר דְשָׁרָן בִשְׁכוּנִין בְּמַדְבְּרָא. ותרגם כְּעַרְעָר בָּֽעֲרָבָה כְּעַכּוֹבִיתָא. ופירוש רבי האיי ז"ל עכבית הוא קוץ מבחוץ ומבפנים פרי נאכל ונקרא ערער. ורבי יונה כתב מזה עֲזֻבוֹת עָרֵי עֲרֹעֵר (ישעיה יז, ב), כי הנבואה על דמשק וערוער היתה עיר מערי מואב. ונקראת דמשק ערוער לפי שעתירה להיות כַּֽעֲרוֹעֵר בַּמִּדְבָּֽר. ואין צורך לפירושו אף על פי שהמדרש מסייעו, כי אפשר שהיתה בדמשק גם כן עיר גדולה שמה ערוער לפיכך אמר ערי ערוער הסמוכות לה. ואף על פי שהיתה בערי מואב ערוער (ירמיה מח, יט) היתה גם כן בדמשק עיר שמה ערוער. והנה בערי בני עמון היתה עיר שמה ערוער כמו שכתוב עַד־עֲרוֹעֵר אֲשֶׁר עַל־פְּנֵי רַבָּֽה (יהושע יג, כה), וכן הוא משמעות הכתוב מֵֽעֲרֹעֵר אֲשֶׁר עַל־שְׂפַת־נַחַל אַרְנֹן (שם יב, ב), ידמה כי ערוער אחרת היתה. ויש לפרש גם כן עזבות ערי ערוער, על ישראל כי לישראל היתה אותה ערוער שלקחוה מיד האמרי ולבני גד היתה, ולפי שנועדו יחדיו רצון מלך ארם ופקח בן רמליהו להלחם על יהודה זכר בנבואת דמשק במפלתה מפלת ערי ישראל, כי בזמן אחד היתה מפלתם על ידי מלך אשור וחרבן ארץ בני גד ובני ראובן שהיתה שם ערוער היתה קורם זה על ידי פול מלך אשור. וכן אמר בזאת הנבואה וּשְׁאָר אֲרָם כִּכְבוֹד בְּנֵֽי־יִשְׂרָאֵל (ישעיה יז, ג).
  

ערפל  
וּמֹשֶׁה נִגַּשׁ אֶל־הָֽעֲרָפֶל (שמות כ, כא), הוא החשך העבה.

עשׁתר  
וְעַשְׁתְּרֹת צֹאנֶךָ (דברים ז, יג), אמרו שהם נקבות הצאן. ואמרו רבותינו ז"ל (חולין פד, ע"ב) למה נקרא שמם עשתרות? שמעשרות בעליהן, כלומר שמוכר את הגבינה והצמר והטלאים. לַבַּעַל וְלָֽעַשְׁתָּרֽוֹת (שופטים ב, יג), צלמים עשויים בצורות עשתרות.


נשלמה אות העי"ן
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

אות הפ"א  

פאה    פאר    פג    פגל    פגע    פגר    פגשׁ    פדה    פדן    פדע    פדר    פה    פוג    פוח    פוך    פול    פון    פוץ    פוק    פור    פושׁ    פות    פזז    פזר    פחד    פחה    פחז    פחם    פחת    פטד    פטר    פטשׁ    פיד    פים    פכה    פכר    פלל    פלא    פלג    פלד    פלה    פלח    פלט    פלך    פלס    פלץ    פלשׁ    פלשֹ    פן    פנן    פנג    פנה    פנק    פס    פסס    פסג    פסח    פסל    פעה    פעל    פעם  פער    פצה    פצח    פצל    פצם    פצע    פצר    פקד    פקח    פקע    פר    פרר    פרא    פרד    פרה    פרז    פרח    פרט    פרך    פרם    פרס    פרע    פרץ    פרק    פרשׁ    פרשֹ    פרת    פשֹה    פשׁח    פשׁט    פשׁע    פשֹע    פשֹק    פשׁר    פשׁת    פתת    פתה    פתח    פתל    פתן    פתע    פתר    פלגשׁ    פענח    פרדס    פרור    פרבר    פרעשׁ    פרשׁד    פרשׁז    פרתם    פתגל    פתגם    פתשׁגן 



פאה  
לַפֵּאָה הָֽאֶחָֽת (שמות כז, ט), עַל אַרְבַּע הַפֵּאֹת (שם כה, כו). וּמָחַץ פַּֽאֲתֵי מוֹאָב (במדבר כד, יז), קצה כל דבר וסופו יקרא פאה. קְצוּצֵי פֵאָה (ירמיה ט, כה), רוצה לומר מקוצצים ומפוזרים לפאה. והפעל הכבד [הִפְעִיל] מזה אָמַרְתִּי אַפְאֵיהֶם (דברים לב, כו), פירוש אפזרם בכל פאה. לֹא תַקִּפוּ פְּאַת רֹֽאשְׁכֶם (ויקרא יט, כז), פירשו רבותינו ז"ל (מכות כ, ע"ב) סוף הראש והוא המשוה צדעיו לאחורי אזניו ולפדחתו. פְּאַת זְקָנֶֽךָ (שם), הוא שבולת הזקן. ויש לפרש מזה פָּתְהֵן יְעָרֶֽה (ישעיה ג, יז). ועוד נכתבו בשרש פוּת.

פאר  
הִתְפָּאֵר עָלַי (שמות ח, ה), פֶּן־יִתְפָּאֵר עָלַי יִשְׂרָאֵל (שופטים ז, ב) הֲיִתְפָּאֵר הַגַּרְזֶן עַל הַחֹצֵב בּוֹ (ישעיה י, טו), אֲשֶׁר־בְּךָ אֶתְפָּאָֽר (שם מט, ג). והשם כִּֽי־תִפְאֶרֶת עֻזָּמוֹ אָתָּה (תהלים פט, יח), לְכָבוֹד וּלְתִפְאָֽרֶת (שמות כח, ב). והפעל הדגוש [פִּעֵל] וְלִקְדוֹשׁ יִשְׂרָאֵל כִּי פֵֽאֲרָֽךְ (ישעיה נה, ה), וּבֵית תִּפְאַרְתִּי אֲפָאֵֽר (שם ס, ז), לְפָאֵר מְקוֹם מִקְדָּשִׁי (שם ס, יג). והשם עוד לָתֵת לָהֶם פְּאֵר תַּחַת אֵפֶר (שם סא, ג). וְאֶת־פַּֽאֲרֵי הַמִּגְבָּעֹת (שמות לט, כח), פַּֽאֲרֵי פִשְׁתִּים יִֽהְיוּ עַל־רֹאשָׁם (יחזקאל מד, יח), הַפְּאֵרִים וְהַצְּעָדוֹת (ישעיה ג, כ), הם המגבעות שהם פאר לאדם כשהם על ראשו. וּפְאֵרֵכֶם עַל־רָֽאשֵׁיכֶם (יחזקאל כד, כג), חסר יו"ד הרבים ענין כולם השבח והיופי. וַיִּתְחַפֵּשׂ בָּֽאֲפֵר (מלכים א' כ, לח), כתבנו בשרש אָפַר כי הוא הפוך מן פארי המגבעות. ופירוש הִתְפָּאֵר עָלַי תן תפארת ושבח לעצמך עלי שתאמר לְמָתַי אַעְתִּיר לְךָ וכן אעשה. כָּל־פָּנִים קִבְּצוּ פָארֽוּר (יואל ב, ו), שם כפול הלמ"ד ופירושו קבצו פאר שלא נשאר להם, על דרך וְכֽוֹכָבִים אָסְפוּ נָגְהָֽם (שם ב, י). כן פירוש מנחם. ודונש פירוש לשון וּבִשְּׁלוּ֙ בַּפָּר֔וּר (במדבר יא, ח), והאל"ף נוספת ופירושו קבצו כל שחרות הפרור. ואדוני אבי ז"ל עזר לדונש בפירושו ואמר כי לא יתכן כדברי מנחם, כי הפרש יש בין אסיפה לקיבוץ, כי לשון קיבוץ לא יתכן אלא על אסיפת דברים המפוזרים שיקבצם למקום אחד, לפיכך לא יתכן כל פנים קבצו פְּאֵרָם שלא נראה, אך לשון אסיפה יתכן בזה הענין כמו וַיֶּֽאֱסֹף רַגְלָיו (בראשית מט, לג), וַיֵּאָסֶף אֶל־עַמָּֽיו (בראשית כה, ח), אֱסֹף יָדֶֽךָ (שמואל א' יד, יט), ולא יתכן לומר קְבוֹץ ידיך, ויקבוץ רגליו. ויתכן להיות מזה השרש מְסָעֵף פֻּארָה (ישעיה י, לג), בשורק. וַתֶּאֱרַכְנָה פֹארֹתָו [פֹֽארֹתָיו] (יחזקאל לא, ה), בחלם כמו סעיף, סעפותיו. והפעל ממנו [פִּעֵל] לֹא תְפַאֵר אַֽחֲרֶיךָ (דברים כד, כ). והוא פתח להבדיל הענין, כלומר שלא תטול מה שנשאר בפארות. ורבותינו ז"ל פירשו לשון פאר שאמרו (חולין קלא, ע"א) שלא תטול תפארתו ממנו. ואפשר שנקרא הסעיף הגדול והגבוה פארה לפי שהוא פאר האילן ויופיו. ואפשר כי שרש פֻּארָה, פֹֽארֹתָיו, פָּרָה כמו שכתב רבי יהודה, ותהיה האל"ף הקודמות לרי"ש כמו ו"ו המשך ותהיה פֻּארָה שם מנחי הלמ"ד בשקל וּלְדַבֵּר אֶל־י"י תּוֹעָה (ישעיה לב, ו), ואף על פי שבא מְסָעֵף פֻּארָה בשרק, השרק והחלם אחדים במשקל. ואין ראיה שיהיו מזה השרש מפני האל"ף הקודמת לרי"ש כי במעטים מהם יבא זה, כי הנה נכתב וַתְּשַׁלַּח פֹּארֽוֹת (יחזקאל יז, ו), הרי"ש קודמת לאל"ף וכן פֹֽארֹתָיו הרוב נכתבו הרי"ש קודם האל"ף. והמסרה תבא עליהם כי שנים נכתבו אל"ף קודם לרי"ש, וַתֶּאֱרַכְנָה פֹארֹתָו [פֹֽארֹתָיו], וְתַחַת פֹּֽארֹתָיו יָֽלְדוּ (שם לא, ג), ושארא רי"ש קודם לאל"ף.

פג  
הַתְּאֵנָה חָֽנְטָה פַגֶּיהָ (שיר השירים ב, יג), הם התאנים שלא בשלו כל צרכיו. ואמרו רבותינו ז"ל (שביעית פרק ז משנה. דף לח, ע"א) הפגים משיזריחו. ועוד אמרו (שבת קכג, ע"א) תנו רבנן פגה שטמנה בתבן פירוש התאנה שלא בשלה כל צרכה באילן וטמנה בתכן להתבשל בם. ואפשר כי שרש המלה פּוּג, או פָּנַג, לפיכך נדגשה. 

פגל  
פִּגּוּל הוּא לֹא יֵֽרָצֶֽה (ויקרא יט, ז), וּפְרַק [וּמְרַק] פִּגֻּלִים כְּלֵיהֶֽם (ישעיה סה, ד), היא דהבשר שנשתנה ריחו ומראהו. וכן אמרו רבותינו ז"ל (פסחים פב, ע"ב) פיגול טעון [עיבור] צורה, כלומר שאינו נשרף עד שתעבר צורתו.

פגע  
וַֽיִּפְגְּעוּ־בוֹ מַלְאֲכֵי אֱלֹהִֽים (בראשית לב, ב), וַיִּפְגַּע בַּמָּקוֹם (שם כח, יא), בְּפִגְעוֹ־בוֹ (במדבר לה, יט), כִּי תִפְגַּע שׁוֹר אֹֽיִבְךָ (שמות כג, ד), וּפְגָעוֹ הַדֹּב (עמוס ה, יט), פֶּֽן־יִפְגְּעוּ בָכֶם (יהושע ב, טז) ענין פגישה. ומזה הענין וּפָגַע הַגְּבוּל בְּתָבוֹר (שם יט, כב), וּבְאָשֵׁר יִפְגְּעוּן מִצָּפוֹן (שם יז, י), וּפָגַע אֶל־הַנַּחַל (שם יט, יא). ומזה עוד לפי דעתי פָּגַעְתָּ אֶת־שָׂשׂ וְעֹשֵׂה צֶדֶק (ישעיה סד, ד), רצה לומר כי מתחלה פגעת ומצאת מי שהיה שש ושמח במצותיך ועושה צדק, והוא רמז לאברהם אבינו ושאר הצדיקים אחריו שהיו זוכרים אותך בעת הכעס במדותיך הידועות שהם חנון ורחום ארך אפים. והפעל הכבד [הִפְעִיל] אִם־לוֹא הִפְגַּעְתִּֽי בְךָ בְּעֵת־רָעָה וּבְעֵת צָרָה אֶת־הָֽאֹיֵֽב (ירמיה טו, יא), וכנגד ישראל ידבר כמו שאמר חֵילְךָ וְאוֹצְרוֹתֶיךָ לָבַז אֶתֵּן (שם טו, יג). והשם וְאֵין פֶּגַע רָֽע (מלכים א' ה, יח), בסגול הפ"א. ובתוספת מ"ם לָמָה שַׂמְתַּנִי לְמִפְגָּע לָךְ (איוב ז, כ). גַּשׁ פְּגַע־בּוֹ (שמואל ב' א, טו) לִפְגֹעַ בְּכֹֽהֲנֵי י"י (שם א' כב, יז), פֶּן־יִפְגָּעֵנוּ בַּדֶּבֶר (שמות ה, ג) פֶּֽן־תִּפְגְּעוּן בִּי (שופטים טו, יב), ענין פגיעה בחרב באדם להמיתו. ויתכן להיות מענין זה נָקָם אֶקָּח וְלֹא אֶפְגַּע אָדָֽם (ישעיה טז, ג), בחסרון כ"ף הדמיון רוצה לומר לא אפגעם כשאר אדם אלא שאקח נקמתי שלמה מהם. והביא רבי יונה ז"ל בענין זה פָּגַעְתָּ אֶת־שָׂשׂ. וענין אחר וְאַל־תִּפְגַּע־בִּי (ירמיה ז, טז), וּמַה־נּוֹעִיל כִּי נִפְגַּע־בּֽוֹ (איוב כא, טו), וּפִגְעוּ־לִי בְּעֶפְרוֹן בֶּן־צֹֽחַר (בראשית כג, ח), יִפְגְּעוּ־נָא בַּֽי"י צְבָאוֹת (ירמיה כז, יח). והפעל הכבד [הִפְעִיל] הִפְגִּעוּ בַמֶּלֶךְ לְבִלְתִּי שְׂרֹף אֶת־הַמְּגִלָּה (שם לו, כה), וַיִּשְׁתּוֹמֵם כִּי אֵין מַפְגִּיעַ (ישעיה נט, טז), וַיְצַו עָלֶיהָ בְמַפְגִּֽיעַ (איוב לו, לב), כלומר יצוה על עב המטר שתמטיר בתפלה שמתפללין בני אדם. וכבר פירשנו בו פירוש אחר בשרש אוֹר. וְלַפֹּֽשְׁעִים יַפְגִּֽיעַ (ישעיה נג, יב), ענין תחנה ובקשה. והביא רבי יונה בענין זה אִם־לוֹא הִפְגַּעְתִּֽי בְךָ, כלומר שאשימנו שיבקש ויתחנן לך. וכן דעת רוב המפרשים וכנגד הנביא ידבר. וכן אני עתיד לפרש הפםוק בשרש שָׁאַר. ואמר מזה ולא אֶפְגַּע אדם, כלומר לא לקח בקשת אדם ותחנתו עליהם. וכן מפרשים פָּגַעְתָּ אֶת־שָׂשׂ וְעֹשֵׂה צֶדֶק, כלומר היית מקבל פיוס הצדיקים ובקשתם. ואומר כי העותר בלשון פגיעה הוא קשור עם בי"ת בנעתר כמו וְאַל־תִּפְגַּע־בִּי, וחביריו, או בלא קשר והוא חסר הנעתר כמו כי אין מפגיע, ולפושעים יפגיע וחביריהם, אבל כשהוא קשור בלא בי"ת הוא נופל על הנעתר כמו ולא אפגע אדם.

פגר  
רַב הַפֶּגֶר (עמוס ח, ג), בשש נקודות. כְּפֶגֶר מוּבָֽס (ישעיה יד, יט), וְכֹבֶד פָּגֶר (נחום ג, ג), פְּגָרִים מֵתִֽים (ישעיה לז, לה), וּפִגְרֵיכֶם אַתֶּם יִפְּלוּ (במדבר יד, לב), עַל־פִּגְרֵי גִּלּֽוּלֵיכֶם (ויקרא כו, ל), ידוע. ופירוש פִּגְרֵיֶכם אַתֶּם אמר אתם לבאר, כי אם אמר ופגריכם לבדו יובן ממנו פגרי בניהם לפיכך אמר אתם. הפגר הוא הגוף בלא רוח. [פִּעֵל] אֲשֶֽׁר־פִּגְּרוּ מִלֶּכֶת אַֽחֲרֵי דָוִד (שמואל א' ל, כא), פירוש נחלשו והיו יגעים ולא יכל ללכת, ויהיה פגרו כמו וּפִתְּחוּ שְׁעָרַיִךְ (ישעיה ס, יא) שהחירק במקום שרק. או יהיה בנין פעל עצמו ויהיה עומד. או יהיה יוצא ופירושו פגרו עצמם כלומר הראו עצמם כחלשים ואף על פי שלא היו, כדי שלא ילכו כי היו יראים ובחרו לשבת על הכלים יותר מלכת. ודומה לו בדברי רבותינו ז"ל (שבת קכט, ע"ב) יומא דמפגרי רבנן אמרי האידנא יומא דשפמי, כלומר היום שהיו נחלשים התלמידים ויגעים מן הגירסא ולא היו יכולים לבא לבית המדרש היו קורין אותו היום למשל יומא דשפמי כלומר יום בטול, כמו המגלח השפם שהוא בבטל שאינו נוטל שכר על תקון השפם לבד כי אם על תקון הראש או הזקן.

פגשׁ  
כָּל־הַמַּֽחֲנֶה הַזֶּה אֲשֶׁר פָּגָשְׁתִּי (בראשית לג, ח), וַתִּפְגֹּשׁ אֹתָֽם (שמואל א' כה, כ), כִּי יִֽפְגָֽשְׁךָ עֵשָׂו אָחִי (בראשית לב, יח), הגימ"ל בקמץ מעמד ורפה. וַיִּפְגְּשֵׁהוּ י"י (שמות ד, כה), פָּגוֹשׁ דֹּב שַׁכּוּל בְּאִישׁ (משלי יז, יב). והנפעל עָשִׁיר וָרָשׁ נִפְגָּשׁוּ (שם כב, ב). והכבד [פִּעֵל] יוֹמָם יְפַגְּשׁוּ־חשֶׁךְ (איוב ה, יד). ענינם ענין פגיעה. 

פדה  
פָּדָה בְשָׁלוֹם נַפְשִׁי (תהלים נה, יט), וְהוּא יִפְדֶּה אֶת־יִשְׂרָאֵל (שם קל, ח). והשם פְּדוּת שָׁלַח לְעַמּוֹ (שם קיא, ט). ומשקל אחר וְיֵקַר פִּדְיוֹן נַפְשָׁם (שם מט, ט). ובמ"ם אֵת כֶּסֶף הַפִּדְיוֹם (במדבר ג, מט), בפלס שִׁלְשֹׁם. ומשקל אחר וְאֵת פְּדוּיֵי הַשְּׁלֹשָׁה (שם ג, מו), שהאחד ממנו פְּדוּי בשקל כְּסוּי עוֹר תַּחַשׁ (במדבר ד, ו). והנפעל לֹא נִפְדָּתָה (ויקרא יט, כ). והפעל הכבד [הִפְעִיל] אֲשֶׁר־לֹא [לוֹ] יְעָדָהּ וְהֶפְדָּהּ (שמות כא, ח). ופירוש והפדה שהוא יסייע בפדיונה כלומר שמגרע פדיונה מספר השנים שהיתה אצלו כאילו שכורה אצלו ותתן לו השאר ויוצאה. והמקור מבנין שלא נזכר פעלו ממנו [הָפְעַל] וְהָפְדֵּה לֹא נִפְדָּתָה (ויקרא יט, כ). ופירוש וְשַׂמְתִּי פְדֻת בֵּין עַמִּי וּבֵין עַמֶּךָ (שמות ח, יט), שהפדות הוא שיפדו וינצלו הם מן הערוב והוא הפרש והכרה בין עמי ובין עמך.

פדן  
וְיִטַּע אָֽהֳלֵי אַפַּדְנוֹ (דניאל יא, מה), האל"ף נוספת ופירושו ארמונו. ובדברי רבותינו ז"ל נקרא הארמון אפדנא (בבא מציעא לה, ע"א). ואדוני אבי ז"ל כתב כי האל"ף שרש והנו"ן נוספת מענין וְאָֽפַדְתָּ לוֹ (שמות כט, ה). מִפַּדַּן אֲרָם (בראשית כה, כ), פַּדֶּנָֽה אֲרָם (שם כח, ב), נקרא כן לפי שהיו שני מקומות שהיו נקראים ארם, ארם נהרים וארם צובה. ולשון פדן בדברי רבותינו ז"ל שנים ההוא גברא דגזל פדנא דתורי מחבריה (בבא קמא צו, ע"ב) פירוש צמר בקר. ותרגום וַיִּקַּח צֶמֶד בָּקָר (שמואל א' יא, ז) פַּדַן תּוֹרַיָא. ואף על פי שיש גם כן ארם דמשק וארם בית רחוב, שנים מאלה קרובים זה לזה לפיכך מזווג אותם השנים. וארם אשר מעבר הנהר זהו ארם נהרים. ויש מפרשים פדן ארם שדה ארם. וכן יקרא בלשון ישמעאל השדה פדן. וכן כתב אדוני אבי ז"ל. [וכתב וְיִטַּע אָֽהֳלֵי אַפַּדְנוֹ בשרש אָפַד מן וְאָֽפַדְתָּ לוֹ] .

פדע  
פְּדָעֵהוּ מֵרֶדֶת שָׁחַת (איוב לג, כד), כמו פדהו. 

פדר  
וְאֶת־הַפָּדֶר (ויקרא א, ח), וְאֶת־רֹאשׁוֹ וְאֶת־פִּדְרוֹ (שם א, יב), פירוש חלב וכן אמר התרגום וְיָת תַּרְבֵּיהּ. ואמרו רבותינו ז"ל (חולין כו, ע"ב) מלמד שהיה חופה הפדר אח בית השחיטה ומעלהו וזהו דרך כבוד של מעלה.

פה  
מִי שָׂם פֶּה לָֽאָדָם (שמות ד, יא), ידוע. ופירוש לְהִלָּחֵם עִם־יְהוֹשֻׁעַ וְעִם־יִשְׂרָאֵל פֶּה אֶחָֽד (יהושע ט, ב), בעצה אחת ובהסכמה אחת. ובסמוך הומרה הה"א ביו"ד כִּי פִּי י"י דִּבֵּֽר (ישעיה נח, יד), וַיָּשֶׂם פִּי כְּחֶרֶב חַדָּה (שם מט, ב), היו"ד למדבר בעדו ויו"ד השרש נפקדת שלא יתכן בלשון לקבץ שני נחים רפים ושניהם אות אחת. ולומר פִּיִי בהנעת היו"ד הראשונה כבד גם כן על הלשון. ואמר על הדבר ועל המאמר פה אֲשֶׁר־יַמְרֶה אֶת־פִּיךָ (יהושע א, יח), עַל־פִּי י"י יַֽחֲנוּ (במדבר ט, כ). הֵן־אֲנִי כְפִיךָ לָאֵל (איוב לג, ו), כלומר הנני נשפט עמך בעבור האל כמאמרך שאמרת כי לא איש כמוני אעננו נבא יחדו במשפט (שם ט, לב), והנני איש כמוך מחמר קורצתי גם אני. וקראו נם כן פה לשפת הבגד העליונה מקום שמכניס ראשו בה הנקרא בדברי רבותינו ז"ל בית הצואר (שבת מח, ע"א). עַל־פִּי מִדּוֹתָֽיו (תהלים קלג, ב), שָׂפָה יִהְיֶה לְפִיו (שמות כח, לב), כְּפִי תַחְרָא (שם), וכן קראו לחודו של חרב לְפִי־חֶרֶב (יהושע י, כח), וְלָהּ שְׁנֵי פֵיוֹת (שופטים ג, טז), הפ"א בצרי רוצה לומר שהיה לה שני חודים מזה ומזה. והבליעו הנח בדגש והפ"א בחרק ואמר חַדָּה כְּחֶרֶב פִּיּֽוֹת (משלי ה, ד) ובהכפל הפ"א וְחֶרֶב פִּֽיפִיּוֹת (תהלים קמט, ו). ובא הקבוץ בלשון זכרים וְֽהָיְתָה הַפְּצִירָה פִים (שמואל א' יג, כא), פירוש פצירה שיש לה פיים רבים. ותרגומו שׁוֹפִינָא לימ"א בלע"ז. ואדוני אבי ז"ל פירוש פצירה לשון רבוי, פצירה פים רבת הפיות מלשון וַיִּֽפְצַר־בּוֹ (בראשית לג, יא) שהוא רבוי דברים ותחנונים. ונשתמשו בו עוד על שיעור הדברים לֶחֶם לְפִי הַטָּֽף (בראשית מז, יב), אִישׁ לְפִי אָכְלוֹ (שמות יב, ד), כשיעור הטף כמו שיאכלו. אִישׁ כְּפִי עֲבֹֽדָתֽוֹ (במדבר ז, ה), וּלְפִי הֵֽעָלוֹת הֶֽעָנָן (שם ט, יז), עַל־פִּי הַדְּבָרִים (בראשית מג, ז), לְפִי דְבָרִֽי (מלכים א' יז, א), לְפִי דְבָרִֽי (משלי יב, ח), וִֽיהִי־נָא פִּֽי־שְׁנַיִם בְּרֽוּֽחֲךָ אֵלָֽי (מלכים ב' ב, ט), שיעור שני חלקי רוחך. לָתֶת לוֹ פִּי שְׁנַיִם (דברים כא, יז), שיעוד שני חלקים. וּפֹה אַשְׁלִיךְ לָכֶם גּוֹרָל (יהושע יח, ח), וְאַתָּה פֹּה עֲמֹד (שמואל ב' כ, ד), הנה. וָאֹמַר עַד־פֹּה תָבוֹא (איוב לח, יא), עד הנה. ונכתב באל"ף וּפֹא יָשִׁית בִּגְאוֹן גַּלֶּֽיךָ (שם). ואדוני אבי ז"ל פירש אחר שאמר לים עד זה הגבול תבא קרא לשפת הים פֹּה ואמר וּפֹא יָשִׁית וילחם בגאון גליך. ויפה פירש. ונכתבו מהם רבים בו"ו שְׁנַיִם שֻׁלְחָנוֹת מִפּוֹ (יחזקאל מ, לט), וְאַתִּוקֶיהָא [וְאַתִּיקֶיהָא] מִפּוֹ וּמִפּוֹ (שם מא, טו), וזולתם. ומלת אֵיפֹה פירשתיה בשרש איף.

פוג  
עַל־כֵּן תָּפוּג תּוֹרָה (חבקוק א, ד), וַיָּפָג לִבּוֹ (בראשית מה, כו). והנפעל נְפוּגֹתִי וְנִדְכֵּיתִי (תהלים לח, ט). והשם אַֽל־תִּתְּנִי פוּגַת לָךְ (איכה ב, יח), ונסמכה המלה על למ"ד השרות כמו הַשְּׁכוּנֵי בָֽאֳהָלִים (שופטים ח, יא). והשם עוד בתוספת ה"א מֵאֵין הֲפֻגֽוֹת (איכה ג, מט), ענין רפיון וחלישות. ובדברי רבותינו ז"ל (מגלה כה, ע"ב) ניחוש דילמא פייגא דעתייהו דצבורא, כלומר שמא תחלש דעת הציבור. ועוד אמרו (בבא בתרא י, ע"א) גוף קשה יין מפיגו כלומר מחלישו ומסיר כחו. ותרגום וְרֵיחֹו לֹא נָמָֽר (ירמיה מח, יא) וְרֵיחֵיהּ לָא פָג כלומר שלא נחלש ריח היין. 

פוח  
עַד שֶׁיָּפוּחַ הַיּוֹם (שיר השירים ב, יז). והפעל הכבד [הִפְעִיל] הָפִיחִי גַנִּי יִזְּלוּ בְשָׂמָיו (שם ד, טז), ענין נפיחה. ויש לפרש מזה הענין כָּל־צוֹרְרָיו יָפִיחַ בָּהֶֽם (תהלים י, ה), כלומר שלא יחשוב אותם לכלום. בְּאֵשׁ עֶבְרָתִי אָפִיחַ עָלָיִךְ (יחזקאל כא, לו), כמו שנופחים באש כדי שתבער. ומזה הענין פִּיחַ הַכִּבְשָׁן (שמות ט, ח), כלומר נפיחת הכבשן והוא הנקרא בלשון רבותינו ז"ל רמץ (פסחים עה, ע"ב) רשקלי"ב בלע"ז. ומזה נקרא הדבור בלשון הזרת לפי שהוא נפיחת הפה וְיָפִיחַ כְּזָבִים עֵד שָֽׁקֶר (משלי יד, ה), כלומר מי שידבר כזבים בדברי העולם כן יעיד עדות שקר מפני שהורגל בכזבים. ויש מפרשים מזה יָפִיחַֽ לֽוֹ (תהלים יב, ו), כלומר מי שידבר לו אמרות י"י אמרות טהורות אשיתנו בישע. ואפשר מזה השרש וְיָפֵחַ לַקֵּץ (חבקוק ב, ג). וכבר כתבנוהו בשרש יָפַח והענין אחד. וענין אחר פַּח יָקוֹשׁ (הושע ט, ח), הַפַּח נִשְׁבָּר (תהלים קכד, ז), צִנִּים פַּחִים בְּדֶרֶךְ עִקֵּשׁ (משלי כב, ה). יַמְטֵר עַל־רְשָׁעִים פַּחִים (תהלים יא, ו), בדרך ההשאלה כלומר יביא עליהם דברים שיכשלו בהם כמו שיכשל הנלכד בפח. ויתכן שהמ"ם שרש והיא כמו פֶּחָם לפי שאמר אחריו אש וגפרית. והפעל הכבד ממנו [הִפְעִיל] יָפִיחַ בָּהֶֽם (שם י, ה), יָפִיחַֽ לֽוֹ (שם יב, ו), פירוש מי שהרשע יפיח לו ויסבב ללכדו והוא העני אף אני אצילנו מידו ואשיתנו בישע. יָפִיחוּ קִרְיָה (משלי כט, ח), הָפֵחַ בַּֽחוּרִים כֻּלָּם (ישעיה מב, כב), כלומר שילכדו אותם כלם ויטמונים בחורים ויחביאום שם כמו שאמר אחריו וּבְבָתֵּי כְלָאִים הָחְבָּאוּ (ישעיה מב, כב). או פירושו באותם החורים שנטמנו ובבתי כלאים שהחבאו שם ילכדו. וענין אחר קרוב לזה רִקֻּעֵי פַחִים (במדבר יז, ג) וַֽיְרַקְּעוּ אֶת־פַּחֵי הַזָּהָב (שמות לט, ג) פירוש טסים לנד"ש בלע"ז, ונקראו כן שהם פרושים כמו הפח.

פוך  
כִּֽי־תִקְרְעִי בַפּוּךְ עֵינַיִךְ (ירמיה ד, ל), וַתָּשֶׂם בַּפּוּךְ עֵינֶיהָ (מלכים ב' ט, ל), הוא הכחול השחור. מַרְבִּיץ בַּפּוּךְ אֲבָנַיִךְ (ישעיה נד, יא), אַבְנֵי־פוּךְ (דברי הימים א' כט, ב), אבן יקרה שעינה כעין הפוך ואומרים שהוא שקורין לה בלע"ז קרבונקל"י.  או רוצה לומר על הפוך עצמו כי גם הוא אבן.
 
פול  
וּפוֹל וַֽעֲדָשִׁים (שמואל ב' יז, כח), ידוע.

פון  
נָשָׂאתִי אֵמֶיךָ אָפֽוּנָה (תהלים פח, טז), הנכון והישר במלה הזאת שהיא גזורה ממלה פֶּן ומענינה, רוצה לומר הכבדתי עלי אֵמִים שאני מפחד תמיד ממך ואומר פן יקראני כך וכך על העונות, כי כל אדם מפחד אומר בלבו פן יהיה זה וזה, או שמא יהיה כך וכך. ואפונרת דוביט"ו בלע"ז. פֶּן־בַּחֶרֶב אֵצֵא (במדבר כ, יח), אֹרַח חַיִּים פֶּן־תְּפַלֵּס (משלי ה, ו), פֶּן יִפְקֹד עָלֶיהָ (ישעיה כז, ג), פֶּן־יִשְׁלַח יָדוֹ (בראשית ג, כב), כלם ענינם שמא. ופירוש פן תפלס בתמיה, כלומר תחשוב שמא תפלס ארח חיים לא תעשה אלא נעו מעגלותיה לא תדע כלומר לא תרגיש בדבר עד שינועו מעגלותיה אל מות. ויש שפירושם שלא פֶּן־תָּשִׁיב אֶת־בְּנִי שָֽׁמָּה (שם כד, ו), שלא תשיב את בני, פֶּן תְּמֻתֽוּן (שם ג, ג), שלא תמותון. 

פוץ  
פֶּן־נָפוּץ (בראשית יא, ד), יָפוּצוּ מַעְיְנֹתֶיךָ חוּצָה (משלי ה, טז), וַתְּפוּצֶינָה מִבְּלִי רֹעֶה (יחזקאל לד, ה), הַךְ אֶת־הָֽרֹעֶה וּתְפוּצֶיןָ הַצֹּאן (זכריה יג, ז), עוֹד תְּפוּצֶינָה עָרַי מִטּוֹב (שם א, יז), פֻּצוּ בָעָם (שמואל א' יד, לד). והנפעל אֲשֶׁר נְפוֹצוֹתֶם בָּם (יחזקאל כ, לד). והוא בחלם. והפעל הכבד [הִפְעִיל] מְאַבְּדִים וּמְפִצִים (ירמיה כג, א), עָלָה מֵפִיץ עַל־פָּנַיִךְ (נחום ב, ב), מֵפִיץ וְחֶרֶב (משלי כה, יח), הָפֵץ עֶבְרוֹת אַפֶּךָ (איוב מ, יא), וַיָּפֶץ י"י אֹתָם (בראשית יא, ח), יָפִיץ עֲנַן אוֹרֽוֹ (איוב לז, יא). וכן וַיָּפֶץ הָעָם בְּכָל־אֶרֶץ מִצְרָיִם (שמות ה, יב), פעל יוצא. והמפיץ הוא פרעה שהכריחם לפוץ לקושש קש. ואפשר שהוא פעל עומד. וכן וַיָּפֶץ הָעָם מֵֽעָלָֽיו (שמואל א' יג, ח). והפעל המרובע [פִּעֵל] וּכְפַטִּישׁ יְפֹצֵֽץ סָֽלַע (ירמיה כג, כט). וההתפעל ממנו וַיִּתְפֹּֽצְצוּ הַרְרֵי־עַד (חבקוק ג, ו). ואמרו כי מֵפִיץ וְחֶרֶב הוא שם הפטיש שיפוצץ הסלעים. והשם תְּפוּצָה, בפלס תְּקוּמָה, תְּשׁוּבָה. והקבוץ תְּפוּצוֹת. ובא בחולם וּתְפוֹצוֹתִיכֶם וּנְפַלְתֶּם כִּכְלִי חֶמְדָּֽה (ירמיה כה, לד), התי"ו בחירק שלא כמנהג. וכמהו בחרק התי"ו אִם־לֹא שֵֽׁרִותִךָ [שֵֽׁרִיתִיךָ] לְטוֹב (שם טו, יא), שהיה ראוי שֵׁרִיתֵךְ. ופירושו למה שאמר כי מלאו ימיכם לטבוח ומלאו גם כן ימיכם לבא תפוצותיכם, כלומר באו ימיכם לטבוח ולגלות. כלם ענין פזור. ואמר בשבירת הסלעים וכפטיש לפיוצץ סלע, שבשבירת הסלעים יתפוצצו שברי הסלעים הנה והנה. ופעל כבד [הִפְעִיל] ממנו כפל הפ"א והלמ"ד וְאָחַז בְּעָרְפִּי וַיְפַצְפְּצֵנִי (איוב טז, יב). הַעֶצֶב נִבְזֶה נָפוּץ (ירמיה כב, כח), נְפֹצִים אֶל־הֶֽהָרִים (מלכים א' כב, יז), כתבנום בשרש נָפַץ.

פוק  
פָּקוּ פְּלִֽילִיָּֽה (ישעיה כח, ז). והשם לְפוּקָה וּלְמִכְשׁוֹל לֵב (שמואל א' כה, לא). והפעל הכבד [הִפְעִיל] יְחַזְּקוּם וְלוֹא יָפִֽיק (ירמיה י, ד). והשם וּפִק בִּרְכַּיִם (נחום ב, יא), ענינו ענין מכשול. ופירוש פָּקוּ פְּלִֽילִיָּֽה בפליליה כלומר כשלו במשפט. וענין אחר הפעל הכבד [הִפְעִיל] וְתָפֵק לָֽרָעֵב נַפְשֶׁךָ (ישעיה נח, י), פירוש תוציא אליו נפשך ורצונך. זְמָמוֹ אַל־תָּפֵק (תהלים קמ, ט), אל תוציא מחשבתו ואל השלימה. וַיָּפֶק רָצוֹן מֵֽי"י (משלי ח, לה), ויוציא רצון. מְפִיקִים מִזַּן אֶל־זַן (תהלים קמד, יג), מוציאים ממין זה אל מין אחר כלומר לרוב מלא חזויות מיני התבואה וזולתה פורצים ומוציאים מין זה אל המין האחר ומערבים זה עם זה. ויש לפרש מזה וְלוֹא יָפִֽיק, ויהיה פעל עומד כלומר שלא יצא ממקומו. 

פור  
הפעל הכבד [הִפְעִיל] י"י הֵפִיר עֲצַת גּוֹיִם (תהלים לג, י), אֶת־בְּרִיתִי הֵפַֽר (בראשית יז, יד), מֵפֵר אֹתוֹת בַּדִּים (ישעיה מד, כה), לֵךְ הָפֵרָה אֶת־בְּרִֽיתְךָ (מלכים א' טו, יט), וְחַסְדִּי לֹֽא־אָפִיר מֵֽעִמּוֹ (תהלים פט, לד), וְאִם־הָפֵר יָפֵר (במדבר ל, יג), וְאִישָׁהּ יְפֵרֶֽנּוּ (שם ל, יד). ושלא נזכר פעלו ממנו [הָפְעַל] גַּם־בְּרִיתִי תֻפַר אֶת־דָּוִד עַבְדִּי (ירמיה לג, כא), ענינם הביטול.  וענין אחר בפעל כבד אחר [פֹּעֵל] אַתָּה פוֹרַרְתָּ בְעָזְּךָ יָם (תהלים עד, יג). וההתפעל פּוֹר הִתְפּֽוֹרְרָה אֶרֶץ (ישעיה כד, יט). והפעל הכבד ממנו [הִפְעִיל] כפול הפ"א והלמ"ד שָׁלֵו הָיִיתִי וַיְפַרְפְּרֵנִי (איוב טז, יב) ענין הריצוץ והשבר. ויש מפרשים מזה לַחְפֹּר פֵּרוֹת וְלָֽעֲטַלֵּפִֽים (ישעיה ב, כ), פירוש לחפור בקעים וחפירות. וכבר פירשנו הפסוק בשרש חָפַר. ומזה הענין נקרא הגת פורה. פּוּרָה דָּרַכְתִּי לְבַדִּי (שם סג, ג), לַחְשׂף חֲמִשִּׁים פּוּרָה (חגי ב, טז), לפי שדורכים ורוצצים הענבים או הזתים בתוכה. ויונתן תרגם פּוּרָה דָּרַכְתִּי כְּבִיעוּט דְמִתְבָּעֵיט בְּמַעְצְרָא. ותרגם חֲמִשִּׁים פּוּרָה גַרְבִין דַחֲמַר. הִפִּיל פּוּר הוּא הַגּוֹרָל (אסתר ג, ז), פירושו עמו. והקבוץ וִימֵי הַפּוּרִים (שם ט, כח).

פושׁ  
וּפָשׁוּ פָּֽרָשָׁיו (חבקוק א, ח), כִּי תָפוּשׁיּ [תָפוּשׁוּ] כְּעֶגְלָה דָשָׁה (ירמיה ג, יא), וִֽיצָאתֶם וּפִשְׁתֶּם כְּעֶגְלֵי מַרְבֵּֽק (מלאכי ג, כ), ענין רבוי. ואפשר שיהיה מהעני הזה פִּישׁוֹן (בראשית ב, יא). ונקרא הנהר ההוא כן לפי שמימיו רבים או מרבים ומגדלים יותר משאר הנהרים. וכענין זה אמרו רבותינו ז"ל (בכורות נה, ע"ב) למה נקרא שמו פְּרָת? שמימיו פרים ורבים, חִדֶּקֶל? שמימיו חדים וקלים. והנפעל נָפֹשׁוּ עַמְּךָ עַל־הֶֽהָרִים (נחום ג, יח). ויונתן תרגם ענין פיזור אִתְבַּדְרוּ עַמָךְ. והשם וְלֹֽא־יָדַע בַּפַּשׁ מְאֹֽד (איוב לה, טו), ואף על פי שהוא פתח ימצאו כמוהו מנחי העי"ן כמו שכתבנו בחלק הדקדוק. וענינו לא ידע איוב לרב מאד בדרכי י"י ובמשפטיו, לפיכך הוא מתקצף ומכביר מלין.

פות  
וְהַפֹּתוֹת לְדַלְתוֹת הַבַּיִת (מלכים א' ז, ג), הוא כמין כיס קטן של ברזל שיסוב ציר הדלת עליה, כמו שאמרו (כלים פרק אחד עשר משנה ב. דף יט, ע"ב) הפותה שתחת הציר. ומזה פָּתְהֵן יְעָרֶֽה (ישעיה ג, יז), כי הנפרד ממנו פֹּת ובהסמכו לכנוי פתהן. והוא כנוי לערוה.

פזז  
וַיָּפֹזּוּ זְרֹעֵי יָדָיו (בראשית מט, כד), ויתחזקו. מְפַזֵּז וּמְכַרְכֵּר (שמואל ב' ו, טז), מתחזק ורוקד. כי כן דרך הרוקדים לחזק אזור מתניהם בעת רקידתם. תָּשִׁית לְרֹאשׁוֹ עֲטֶרֶת פָּֽז (תהלים כא, ד), הוא הזהב הטוב המזוקק כי יותר הוא חזק המזוקק. והפעל ממנו זָהָב מוּפָֽז (מלכים א' י, יח), כלומר מזוקק ומחוזק. ובאל"ף נוספת וּמָתְנָיו חֲגֻרִים בְּכֶתֶם אוּפָֽז (דניאל י, ה). ויש לפרש מזה וַיָּפֹזּוּ זְרֹעֵי יָדָיו.

פזר  
שֶׂה פְזוּרָה יִשְׂרָאֵל (ירמיה נ, יז). והנפעל נִפְזְרוּ עֲצָמֵינוּ לְפִי שְׁאֽוֹל (תהלים קמא, ז). והכבד [פִּעֵל] פִּזַּר נָתַן לָאֶבְיוֹנִים (שם קיב, ט), פִּזַּרְתָּ אוֹיְבֶֽיךָ (שם פט, יא), וַתְּפַזְּרִי אֶת־דְּרָכַיִךְ (ירמיה ג, יג), כְּפוֹר כָּאֵפֶר יְפַזֵּֽר (תהלים קמז, טז), יֵשׁ מְפַזֵּר וְנוֹסָף עוֹד (משלי יא, כד), מְפֻזָּר וּמְפֹרָד (אסתר ג, ח), ענין כלם ההפצה. 

פחד  
וּפָחַד וְרָחַב לְבָבֵךְ (ישעיה ס, ה), פָּֽחֲדוּ בְצִיּוֹן חַטָּאִים (שם לג, יד), שָׁם פָּֽחֲדוּ פָחַד (תהלים יד, ה). וּפָֽחֲדוּ אֶל־י"י וְאֶל־טוּבוֹ (הושע ג, ה), פירוש שיפחדו ויראו ממנו וינהרו אליו ואל טובו. ועל זה הדרך וּפָֽחֲדוּ וְרָֽגְזוּ עַל כָּל־הַטּוֹבָה וְעַל כָּל־הַשָּׁלוֹם אֲשֶׁר אָֽנֹכִי עֹשֶׂה לָּֽהּ (ירמיה לג, יט). והשם פָּֽחֲדוּ־פַחַד (תהלים נג, ו), פירוש לא היה פחד כמוהו. וּפַחַד יִצְחָק הָיָה לִי (בראשית לא, מב), מי שמפחד יצחק ממנו היה עמי. וזהו שאמר וַיִּשָּׁבַע יַֽעֲקֹב בְּפַחַד אָבִיו יִצְחָֽק (שם לא, נג), במי שמפחד יצחק ממנו. ואמר ענין זה ביצחק לפי שפחד מהשם ומסר עצמו בדבר העקדה. וקבוץ השם קֽוֹל־פְּחָדִים בְּאָזְנָיו (איוב טו, כא). והשם בה"א הנקבה פחדה וְלֹא פַחְדָּתִי אֵלַיִךְ (ירמיה ב, יט). והפעל הכבד [פִּעֵל] אַשְׁרֵי אָדָם מְפַחֵד תָּמִיד (משלי כח, יד), וַתְּפַחֵד תָּמִיד כָּל־הַיּוֹם מִפְּנֵי חֲמַת הַמֵּצִיק (ישעיה נא, יג). וכבד אחר [הִפְעִיל] והוא יוצא וְרֹב עַצְמוֹתַי הִפְחִֽיד (איוב ד, יד). וענין אחר גִּידֵי פַֽחֲדָו [פַֽחֲדָיו] יְשׂרָֽגוּ (שם מ, יז) [והם אשכיו]. ותרגום מְרוֹחַ אָֽשֶׁךְ (ויקרא כא, כ) מְרִיס פַּחְדִּין.

פחה  
לֶחֶם הַפֶּחָה (נחמיה ה, יד), הפ"א בסגול והוא מן הדגושים לולי החי"ת העלולה לקבל דגש והה"א לנקבה והה"א למ"ד הפעל נגרעה. ובא בה"א הנקבה ואף על פי שהשם לזכר והנה כמוהו במשקלו ובשם המספר שִׁשָּׁה ובשמות בני אדם נמצא לזכר שם עם הה"א כמו לְבָנָה (עזרא ב, מה : נחמיה ז, מח) חַגָּבָה (עזרא ב, מה : נחמיה ז, מח) חֹסָה (דברי הימים א' טז, לח: שם כו, י) חֻפָה (דברי הימים א' כו, יג) בִּלְגָּה (נחמיה יב, ה, יח), וזולתם. והה"א באלה השמות הוא נוספת לא שהיא סימן לנקבה. ובסמוך נפתח פַּחַת יְהוּדָה (חגי א, א), והוא מלרע. ובא כן בתי"ו גם בלי סמיכות וְאֵיךְ תָּשִׁיב אֵת פְּנֵי פַחַת אַחַד עַבְדֵי אֲדֹנִי הַקְטַנִּים (ישעיה לו, ט). ובא אחד מלעיל אֱמֹר אֶל־זְרֻבָּבֶל פַּֽחַת־יְהוּדָה (חגי ב, כא). והכנוי הַקְרִיבֵהוּ נָא לְפֶחָתֶךָ (מלאכי א, ח). והקבוץ פַּחוֹת וּסְגָנִים כֻּלָּם (יחזקאל כג, כג), חסר ממנו למ"ד הפעל ועקרו כמו שאמר במקום אחר עַל־פַּֽחֲווֹת עֵבֶר הַנָּהָר (נחמיה ב, ז), לִֽהְיוֹת פֶּחָם בְּאֶרֶץ יְהוּדָה (שם ה, יד), משפטו פֶּחָתָם כמו וְציּרָם [וְצוּרָם] לְבַלּוֹת שְׁאוֹל (תהלים מט, טו) שמשפטו וצורתם. וענין פחה כמו נגיד. 

פחז  
אֲנָשִׁים רֵיקִים וּפֹֽחֲזִים (שופטים ט, ד), פירוש קלים, כלומר קלי הדעת. וכן נְבִיאֶיהָ פֹּֽחֲזִים (צפניה ג, ד). והשם פַּחַז כַּמַּיִם אַל־תּוֹתַר (בראשית מט, ד), כלומר תנועה וקלות היצר היה לך כמים הקלים הנגרים לפיכך אַל־תּוֹתַר לא יהיה לך יתרון. והשם במשקל אחר בְּשִׁקְרֵיהֶם וּבְפַֽחֲזוּתָם (ירמיה כג, לב). ויונתן תרגם רֵיקִים וּפֹֽחֲזִים סְרִיקִין וּבְסִירִין, פירוש נבזים. תרגום דְבַר־י"י בָּזָה (במדבר טו, לא) בְּסַר.

פחם  
וּפָעַל בַּפֶּחָם (ישעיה מד, יב), פֶּחָם לְגֶֽחָלִים (משלי כו, כא), הפ"א בסגול ידוע.

פחת  
אֶל־הַפַּחַת הַגָּדוֹל (שמואל ב' יח, יז), הוא שם במשקל אֶרֶץ ונפתח מפני החי"ת. והקבוץ בְּאַחַת הַפְּחָתִים (שם ב' יז, ט), חפירה ושוחה. ותרגום כִּֽי־כָרוּ שׁיּחָה [שׁוּחָה] לְלָכְדֵנִי (ירמיה יח, כב) אֲרֵי כְרוֹ פַחַת. פְּחֶתֶת הִוא (ויקרא יג, נה), חסרון. ורבותינו ז"ל נשתמשו הרבה בזה הלשון באמרם (ביצה פרק רביעי משנה ד. דף לב, ע"א) אין פוחתין את הנר מפני שהוא עושה כלי. ואמרו עוד (מגילה פ' ראשון משנה א. דף ב, ע"א) לא פחות ולא יתר. 

פטד  
אֹדֶם פִּטְדָה וּבָרֶקֶת (שמות כח, יז), פִּטְדַת־כּוּשׁ (איוב כח, יט), אבן מהאבנים היקרות ואומרים כי היא אבן ירוקה. וכתב רבי יונה כי היא הנקראת בלשון ערבי זמר"ד.

פטר  
וַיִּפְטַר מִפְּנֵי שָׁאוּל (שמואל א' יט, י), עומד. והפעל העובר כִּי לֹֽא־פָטַר יְהֽוֹיָדָע הַכֹּהֵן אֶת־הַמַּחְלְקֽוֹת (דברי הימים ב' כג, ה), פירוש לא שלחם ולא התירם ללכת אבל עכבם כמו שנאמר באי השבת עם יוצאי השבת (שם). והלשון הזה מורגל במשנה פטור, ותמורתו חייב. וכן יתפרש פְּטיּרִים [פְּטוּרִים] כִּֽי־יוֹמָם וָלַיְלָה עֲלֵיהֶם בַּמְּלָאכָֽה (דברי הימים א' ט, לג), פירוש פטורים משאר מלאכות, כי במלאכת השיר היו מתעסקים יומם ולילה והיו יושבין בלשכות. פּוֹטֵֽר מַיִם רֵאשִׁית מָדוֹן (משלי יז, יד). והפעל הכבד [הִפְעִיל] יַפְטִירוּ בְשָׂפָה (תהלים כב, ח). והשם פֶּטֶר כָּל־רֶחֶם (שמות יג, ב), בשש נקודות. ובה"א הנקבה פטרה, ובסמוך פִּטְרַת כָּל־רֶחֶם (במדבר ח, טז), ענין השלוח והפתיחה. ותרגום וְהָֽאֲנָשִׁים שֻׁלְּחוּ (בראשית מד, ג) וְגֻבְרַיָּא אִתְפַּטָּרוּ. ותרגום וְשַׁלַּח רְצוּצִים חָפְשִׁים (ישעיה נח, ו) וּפַטָרוּ דַהֲווֹ אֲנוּסִין בְּנֵי חוֹרִין. ופירוש פוטר מים כמו המשלח המים והפותח אותם תחלה והם נגרים שלא יוכל אדם להשיבם כן ראשית המדון. ופירוש יפטירו בשפה ישלחו בשפה הדברים ויפתחו אותם. ולפי שהבכור הוא שלוח הרחם ופתיחתו והבקעו תחלה נקרא כן. וכן וּפְטוּרֵי צִצִּים (מלכים א' ו, יט), שפתחו בהם הציצים והפרחים.

פטשׁ  
וּכְפַטִּישׁ יְפֹצֵֽץ סָֽלַע (ירמיה כג, כט), היא המקבת הגדולה. 

פיד  
וּפִיד שְׁנֵיהֶם מִי יוֹדֵֽעַ (משלי כד, כב), אִם־בְּפִידוֹ לָהֶן שֽׁוּעַ (איוב ל, כד), ענין איד.

פים  
וַיַּעַשׂ פִּימָה עֲלֵי־כָֽסֶל (איוב טו, כז), הם הקמטים שנעשים בבטן האיש השמן ותרגומו וַעֲבַד רוּטְבָא עֲלוֹי כִּפְלָא, ותרגום נֶהְפַּךְ לְשַׁדִּי (תהלים לב, ד) אִתְהַפֵּךְ רוּטְבִי.

פכה  
וְהִנֵּה־מַיִם מְפַכִּים (יחזקאל מז, ב), יוצאים. ומזה נקרא הצלוחית פַּךְ השמן לפי שמוציאים ומריקין השמן ממנו.

פכר  
בְּנֵי פֹּכֶרֶת הַצְּבָיִים (עזרא ב, נז), הביאו רבי יונה. ולא ידעתי למה כי הוא שם משמות עבדי בני שלמה נקרא על ענין ידוע אצלם, כמו שנקראו כולם איש על שמו בענין מקרה מן המקרים אצלם.

פלל  
רְאֹה פָנֶיךָ לֹא פִלָּלְתִּי (בראשית מח, יא), לא עשיתי משפט ודין בעצמי שאוכל עוד ראה פניך. וַיַּֽעֲמֹד פִּֽינְחָס וַיְפַלֵּל (תהלים קו, ל), עשה המשפט שדקר זמרי וכזבי בת צור. וּפִֽלְלוֹ אֱלֹהִים (שמואל א' ב, כה). אֲשֶׁר פִּלַּלְתְּ לַֽאֲחוֹתֵךְ (יחזקאל טז, נב). והנפעל לדעת רבי יהודה וְנִפְֽלַל חָלָל (שם כח, כג). והתאר עם יו"ד היחש גַּם־הוּא עָוֹן פְּלִילִי (איוב לא, כח). והקבוץ בנפול יו"ד היחש וְהיּא [וְהוּא] עָוֹן פְּלִילִֽים (שם לא, יא), וְנָתַן בִּפְלִלִֽים (שמות כא, כב). והשם עֲֽשׂי [עֲֽשׂוּ] פְלִילָה (ישעיה טז, ג), וביו"ד היחש פָּקוּ פְּלִֽילִיָּֽה (שם כח, ז), ענין הכל המשפט והדין. ופירוש וּפִֽלְלוֹ אֱלֹהִים, אמר אם יחטא איש לאיש ופללו אלהים, כלומר ישפטנו הדיין ויוציאנו נקי מיד חברו בצוותו מה שיתכן לו לעשות, או יעשה פשרה ביניהם, אבל אם לי"י יחטא איש מי יתפלל לו, כלומר מי יהיה נזקק להשפט עמו ולומר נעשה ביניכם דין כך וכך. ואמר לשופט בלשון התפעל שהוא הפעול. וכן אמר וְנִשְׁפַּטְתִּי אִתּוֹ בְּדֶבֶר וּבְדָם (יחזקאל לח, כב) בהשפטי אתכם לעיניכם, לפי שהשופט חוזר הטענות ומראה טענת כל אחד לחברו כאילו הוא נשפט באבות דברי הנשפטים. ופירוש אֲשֶׁר פִּלַּלְתְּ לַֽאֲחוֹתֵךְ, אמר גַּם־אַתְּ שְׂאִי כְלִמָּתֵךְ כי את שפטת לאחותך בתחלה כשהחלה להרע היית שופטת אותה על חטאותיה ועתה הרעת לעשות ממנה ותצדק אותה בחטאותיך אשר הרבית ממנה. ואמר על התחנה והבקשה במין התפעל וַיִּתְפַּלֵּל אַבְרָהָם אֶל־הָֽאֱלֹהִים (בראשית כ, יז), וְהִתְפַּלֵּל אֶל־הַבַּיִת (מלכים א' ח, מב), וְיִתְפַּלֵּל בַּֽעַדְךָ וֶֽחְיֵה (בראשית כ, ז), והשם תְּפִלָּה לְמֹשֶׁה (תהלים צ, א), שָׁמַעְתִּי אֶת־תְּפִלָּֽתְךָ (מלכים א' ט, ג), לפי שהמתפלל יבקש ממנו שישפטנו ברחמיו ולא יפנה לרוב הרעות שעשה כי המשפט הוא שיעזוב לו מעונותיו ולא יזכרם לו כלום כמו שאמר הנביא יַסְּרֵנִי י"י אַךְ־בְּמִשְׁפָּט אַל־בְּאַפְּךָ פֶּן־תַּמְעִטֵֽנִי (ירמיה י, כד).

פלא  
כִּי יִפָּלֵא מִמְּךָ דָבָר (דברים יז, ח), לֹֽא־נִפְלֵאת הִוא מִמְּךָ (שם ל, יא), נִפְלְאַתָה אַֽהֲבָֽתְךָ לִי (שמואל ב' א, כו), בשני סימני הנקבה כמו כִּי הֶחְבְּאַתָה (יהושע ו, יז). נִפְלָאִים מַֽעֲשֶׂיךָ (תהלים קלט, יד), בִּגְדֹלוֹת וּבְנִפְלָאוֹת מִמֶּֽנִּי (שם קלא, א), שִׂיחוּ בְּכָל־נִפְלְאוֹתָֽיו (שם קה, ב). ונכתב כבעלי הה"א אֽוֹדְךָ עַל כִּי נוֹרָאוֹת נִפְלֵיתִי (שם קלט, יד). והשם עֹשֵׂה פֶֽלֶא (שמות טו, יא), בשש נקודות. וַתֵּרֶד פְּלָאִים (איכה א, ט). והקבוץ בלשון נקבות פְּלָאוֹת עֵדְוֹתֶיךָ (תהלים קיט, קכט), קֵץ הַפְּלָאֽוֹת (דניאל יב, ו). ובתוספת מ"ם מִפְלְאוֹת תְּמִים דֵּעִֽים (איוב לז, טז). והתאר פְּלִאָֽיה [פְּלִיאָֽה] דַעַת מִמֶּנִּי (תהלים קלט, ו), כמו שיאמר מן שָֹרִיד שְֹרִידָה ומן פָּלִיט פְּלִיטָה. ומשקל התאר פֶּלֶא יוֹעֵץ (ישעיה ט, ה), והוא בשש נקודות. והפעל הכבד [הִפְעִיל] הִפְלִיא עֵצָה (שם כח, כט), כִּֽי־הִפְלִיא חַסְדּוֹ לִי (תהלים לא, כב), אֲשֶׁר־עָשָׂה עִמָּכֶם לְהַפְלִיא (יואל ב, כו), הַפְלֵא וָפֶלֶא (ישעיה כט, יד). וההתפעל וְתָשֹׁב תִּתְפַּלָּא־בִֽי (איוב י, טז), ענין פלא ידוע. ומזה הענין וְהוּא־פֶֽלִאי (שופטים יג, יח), והוא שם תאר לשם הנפלא כלומר שמי נפלא ונשגב מלהודיע לך. וכן ליעקב אבינו שלא רצה המלאך להודיע לו שמו ואמר לו לָמָּה זֶּה תִּשְׁאַל לִשְׁמִי (בראשית לב, ל) והיה זה בעבור כי היו המלאכים נראים להם בדמות אנשים ולא היו מגלים שהם מלאכים לפיכך לא היו מזכירים שמם. וכן פְּלֹנִי אַלְמֹנִי (מלכים ב' ו, ח), האיש המכוסה שמו אצל הזוכר אותו יאמרו עליו פלוני ואף על פי שהוא ידוע אצל הזוכר אותו ואינו רוצה לקרותו בשמו יאמר עליו פלוני. וכן רבותינו ז"ל הרגילו בלשונם בזה. וענין אחר קרוב לזה כִּי יַפְלִא לִנְדֹּר נֶדֶר נָזִיר (במדבר ו, ב). וכבד אחר [פִּעֵל] לְפַלֵּא־נֶדֶר (שם טו, ג), ענינם ענין הפרשה. ובענין הזה שרשו פָּלָה בה"א.

פלג  
כִּי בְיָמָיו נִפְלְגָה הָאָרֶץ (בראשית י, כה), כלומר נחלקה למחלקות הלשון ומסבת מחלקות הלשון נחלקת גם כן לישוב. לִפְלַגּוֹת רְאוּבֵן גְּדוֹלִים חִקְרֵי־לֵֽב (שופטים ה, טז), פירוש למחלקות ראובן שנחלקו מאחיו ולא יצאו למלחמה הזאת גדולים חקרי לב, כלומר דברים רבים לבי חוקר וחוקק עליהם. לִפְלֻגּוֹת בֵּית הָֽאָבוֹת (דברי הימים ב' לה, ה), למחלקות בית האבות שהיו המחלקות לכהנים וללוים על משמרותם. וכן במשקל אחר לְמִפְלַגּוֹת לְבֵֽית־אָבוֹת (שם ב' לה, יב). וענין אחר פֶּלֶג אֱלֹהִים מָלֵא מָיִם (תהלים סה, י), בשש נקודות. והקבוץ פְּלָגִים יִבְלֵי־מָיִם (ישעיה ל, כה), עַֽל־פַּלְגֵי מָיִם (תהלים א, ג). ומשקל אחר אַל־יֵרֶא בִפְלַגּוֹת נַֽהֲרֵי נַֽחֲלֵי דְּבַשׁ וְחֶמְאָֽה (איוב כ, יז), הפלג הוא חלק המים שנחלקים המים הנגרים לפלגים קטנים ריי"ל בלע"ז. והפעל הכבד [פִּעֵל] מִֽי־פִלַּג לַשֶּׁטֶף תְּעָלָה (שם לח, כה), פַּלַּג לְשׁוֹנָם (תהלים נה, י). 

פלד  
בְּאֵֽשׁ־פְּלָדֹת הָרֶכֶב (נחום ב, ד), מן לַפִּיד אֵשׁ (בראשית טו, יז) בדרך ההפך.

פלה  
[הִפְעִיל] וְהִפְלָה י"י בֵּין מִקְנֵה יִשְׂרָאֵל (שמות ט, ד), כִּֽי־הִפְלָה י"י חָסִיד לוֹ (תהלים ד, ד). ונכתב באל"ף וְהִפְלָא י"י אֶת־מַכֹּתְךָ (דברים כח, נט), כלומר יפריש מכותך ויבדילם ממכות אחרות שיהיו גדולות ונאמנות מזולתם. וְהִפְלֵיתִי בַיּוֹם הַהוּא (שמות ח, יח), כלומר אפריש ארץ גושן משאר ארץ מצרים שלא יהיה שם ערוב. אֲשֶׁר יַפְלֶה י"י (שם יא, ז), הַפְלֵה חֲסָדֶיךָ מוֹשִׁיעַ חוֹסִים מִמִּֽתְקוֹמְמִים בִּֽימִינֶֽךָ (תהלים יז, ז), פירוש אתה המושיע חוסים הפרש חסדיך מאותם המתקוממים בימינך. והנפעל וְנִפְלִינוּ אֲנִי וְעַמְּךָ (שמות לג, טז), כלומר נהיה נפרשים מכל העמים בבא שכינתך וכבודך בינינו.

פלח  
כְּמוֹ פֹלֵחַ וּבֹקֵעַ (תהלים קמא, ז). והפעל הכבד [הִפְעִיל] וַיְפַלַּח אֶל־סִיר הַנָּזִיד (מלכים ב' ד, לט), יְפַלַּח כִּלְיוֹתַי (איוב טז, יג), ענין בקוע. והשם כְּפֶלַח תַּחְתִּֽית (איוב מא, טז), בסגול הפ"א, היא התחתונה מן הרחים שידמו הרחים כאילו נבקעה אחת מחברתה. פֶּלַח רֶכֶב (שופטים ט, נג), חתיכה מהעליונה מן הרחים הנקראת רֶכֶב (דברים כד, ו). פֶלַח דְּבֵלָה (שמואל א, ל, יב), חתיכת דבלה. כְּפֶלַח הָֽרִמּוֹן (שיר השירים ד, ג), בקע הרמון.

פלט  
וּפָֽלְטוּ פְּלִיטֵיהֶם (יחזקאל ז, טז). והתאר וַיָּבֹא הַפָּלִיט (בראשית יד, יג), פְּלִיטֵי הַגּוֹיִם (ישעיה מה, כ) וְזָֽכְרוּ פְלִֽיטֵיכֶם (יחזקאל ו, ט). כִּי אָמְרוּ פְּלִיטֵי אֶפְרַיִם (שופטים יב, ד), פירוש הפחותים שבאפרים היו אומרים אתם גלעד מה אתם חשובים בתוך אפרים ובתוך מנשה? ונקראו הפחותים פלטים כי הם כמו פליטי הגדולים והחשובים. וכן לפי דעתי פְּלִיטֵי הַגּוֹיִם הפחותים. לְהַכְרִית אֶת־פְּלִיטָיו (עבדיה יד') אלה בחרק. ובצרי וְשִׁלַּחְתִּי מֵהֶם פְּלֵיטִים (ישעיה סו, יט), בָּנָיו פְּלֵיטִם (במדבר כא, כט), פירוש שהיו בורחים להמלט אם יוכלו. והפעל הכבד [פִּעֵל] תְּפַלְּטֵנִי מֵרִיבֵי עָם (תהלים יח, מד), פַּלְּטָה נַפְשִׁי מֵרָשָׁע חַרְבֶּֽךָ (שם יז, יג). וּמְפַלְטִי לִי (שם קמד, ב), והוא קל. רָנֵּי פַלֵּט תְּסוֹבְבֵנִי סֶֽלָה (שם לב, ז). והשם וְהָיָה הַמַּֽחֲנֶה הַנִּשְׁאָר לִפְלֵיטָֽה (בראשית לב, ט). ופעל כבד אחר [הִפְעִיל] וְיַפְלִיט וְאֵין מַצִּֽיל (ישעיה ה, כט). הכל ענין הצלה והמלטה. ופירוש רני פלט שבח והודאת ההצלה, כלומר כשאנצל מן האויב ארנן ואודה לך. ופירוש וְיַפְלִיט וְאֵין מַצִּֽיל וישלול ויבוז ואין מציל מידו. וענין אחר קרוב לזה וְתַסֵּג וְלֹא תַפְלִיט וַֽאֲשֶׁר תְּפַלֵּט לַחֶרֶב אֶתֵּֽן (מיכה ו, יד), ענין השלכה העובר בלידה. וכן עַל־אָוֶן פַּלֶּט־לָמוֹ (תהלים נו, ח), כלומר השלכה והרחקה להם. ודומה לו בדברי רבותינו ז"ל (ברכות פרק שלישי משנה ו. דף כו, ע"א) נדה שפלטה שכבת זרע. ותרגום וַיָּקֵא אֶת־יוֹנָה (יונה ב, יא) וּפְלֵט יַת יוֹנָה. והנכון בעיני לפרש על און יפלט למו מהענין הראשון והוא בדרך התמיהה.

פלך  
וּמַֽחֲזִיק בַּפֶּלֶךְ (שמואל ב' ג, כט), בשש נקודות והוא מטה המשענת. וְכַפֶּיהָ תָּמְכוּ פָֽלֶךְ (משלי לא, יט), המטה שטוות בו הנשים. חֲצִי פֶּלֶךְ יְרֽוּשָׁלָֽם (נחמיה ג, ט), שַׂר־חֲצִי־פֶלֶךְ קְעִילָה לְפִלְכּֽוֹ (שם ג, יז), מחוז. תרגום כָּל־חֶבֶל אַרְגֹּב (דברים ג, ד) כָּל בֵּית פָּלָךְ טְרָכוֹנָא. וכן תרגום שְׁלֹשֶׁת הַנָּֽפֶת (יהושע יז, יא) תְּלָתָא פִּלְכִין. 

פלס  
יָשָׁר מַעְגַּל צַדִּיק תְּפַלֵּֽס (ישעיה כו, ז), פַּלֵס מַעְגַּלּ רַגְלֶךָ (משלי ד, כו), יְפַלֵּס נָתִיב לְאַפּוֹ (תהלים עח, נ). ענינם יושר המעגל והנתיב. ומזה וְשָׁקַל בַּפֶּלֶס הָרִים (ישעיה מ, יב), והוא בשש נקודות והוא יושר המאזנים והוא מה שהופש בידו השוקל שלשון המאזנים בתוכו. ויש אומרים כי נקרא פלס מטה הברזל ששוקלין בו והוא מסומן בסימנים לדעת המשקלים ותולים על נקודות הסימנים אבן המשקל וידוע הוא. 

פלץ  
וְעַמּוּדֶיהָ יִתְפַלָּצֽוּן (איוב ט, ו). והשם פַּלָּצוּת בִּֽעֲתָתְנִי (ישעיה כא, ד), ענין אימה ורעדה. ובדרך כינוי ללעג אֲשֶׁר־עָֽשְׂתָה מִפְלֶצֶת לַֽאֲשֵׁרָה (מלכים א' טו, יג), וַיִּכְרֹת אָסָא אֶת־מִפְלַצְתָּהּ (שם). תִּֽפְלַצְתְּךָ הִשִׁיא אֹתָךְ (ירמיה מט, טז), כמו עצבים שהוא כנוי ללעג הפסילים. וכן וּבָֽאֵימִים יִתְהֹלָֽלוּ (ירמיה נ, לח). או פירוש תִּֽפְלַצְתְּךָ הִשִׁיא אֹתָךְ גאותך. וכנה הגאוה בלשון אימה ורעדה ללעג כי הפך הגאוה האימה והיראה.

פלשׁ  
עָפָר הִתְפַּלָּֽשִׁתי [הִתְפַּלָּֽשִׁי] (מיכה א, י), פירוש בעפר. וְהִֽתְפַּלְּשׁוּ אַדִּירֵי הַצֹּאן (ירמיה כה, לד), ענין התגלגל והתכסות בעפר ובאפר. 

פלשֹ  
מִפְלְשֵׂי־עָב (איוב לז, טז), כמו מִפְרְשֵׂי־עָב (איוב לו, כט). ויש מפרשים כמו משקל מן וְשָׁקַל בַּפֶּלֶס הָרִים (ישעיה מ, יב).

פן  
פֶּן־בַּחֶרֶב אֵצֵא לִקְרָאתֶֽךָ (במדבר כ, יח), פֶּן־אָמוּת עָלֶֽיהָ (בראשית כו, ט), כבר זכרתים בשרש פּוּן. וְאֵצֶל כָּל־פִּנָּה תֶאֱרֹֽב (משלי ז, יב), עַל אַרְבַּע פִּנֹּתָיו (שמות כז, ב). עֹבֵר בַּשּׁוּק אֵצֶל פִּנָּהּ (משלי ז, ח), הה"א במפיק עקרו פִּנָּתָהּ. או יהיה משקל אחר בלא ה"א פִּן. והקבוץ ממנו עַד־שַׁעַר הַפִּנִּים (זכריה יד, י). הָיְתָה לְרֹאשׁ פִּנָּֽה (תהלים קיח, כב), ענין זוית. ולפי שחוזק הבית הפנות אמר על המגדלים החזקים פנות עַל הֶֽעָרִים הַבְּצֻרוֹת וְעַל הַפִּנּוֹת הַגְּבֹהֽוֹת (צפניה א, טז). ולפי שפנות הבית מן האבנים הגדולות כנה האנשים הגדולים והאצילים בפנות גֹּשֽׁוּ הֲלֹם כֹּל פִּנּוֹת הָעָם (שמואל א' יד, לח), וַיִּֽתְיַצְּבוּ פִּנּוֹת כָּל־הָעָם (שופטים כ, ב). ויתכן היות פִּנָּה, פִּנּוֹת משרש פָּנַן לפיכך נדגשו.

פנן  
וְרָחֹק מִפְּנִינִים מִכְרָֽהּ (משלי לא, י). אָדְמוּ עֶצֶם מִפְּנִינִים (איכה ד, ז), כלומר שעצמם אדום יותר מפנינים. והם אבנים יקרות.

פנג  
בְּחִטֵּי מִנִּית וּפַנַּג וּדְבַשׁ (יחזקאל כז, יז), יש אומרים שהוא שם מקום וכן מִנִּית. והתרגום אומר וְקוֹלְיָא. וקוליא בדברי רבותינו ז"ל הוא עשב מירקות השדה הנאכלים שאמרו (עירובין כח, ע"ב) מערבין בקוליא. ויוסף בן גוריון אמר כי פנג הוא בלסמו, והיה נמצא ביריחו. והנה אמר בפסוק (שם) וצרי, והצרי מפרשים אותו שמן אפרסמון שהוא הנקרא בלסמ"ו. 

פנה  
כִּי פָנָה אֶל־אֱלֹהִים אֲחֵרִֽים (דברים לא, יח), כִּֽי־פָנוּ אֵלַי עֹרֶף וְלֹא פָנִים (ירמיה ב, כז), וּבְכֹל אֲשֶׁר־יִפְנֶה יַרְשִֽׁיעַ (שמואל א' יד, מז), הוֹאִילוּ פְנוּ־בִי (איוב ו, כח), פְּנֵה־אֵלַי וְחָנֵּנִי (תהלים כה, טז), אֲשֶׁר לְבָבוֹ פֹנֶה הַיּוֹם (דברים כט, יז), וַיִּפֶן וַיֵּרֶד מֹשֶׁה (שמות לב, טו), וַיִּפֶן בִּנְיָמִן אַחֲרָיו (שופטים כ, מ), פְּנוּ לָכֶם צָפֹֽנָה (דברים ב, ג). לִפְנוֹת עָרֶב (בראשית כד, סג), כשהערב פונה ובא. לִפְנוֹת בֹּקֶר (שמות יד, כז), כשהבקר פונה ובא. והשם וּמַֽעֲלֹתֵהוּ פְּנוֹת קָדִֽים (יחזקאל מג, יז), בשקל לִמְנוֹת יָמֵינוּ (תהלים צ, יב). והפעל הכבד [הִפְעִיל] הִפְנָה־עֹרֶף מוֹאָב בֹּושׁ (ירמיה מח, לט), לֹֽא־הִפְנוּ אָבוֹת אֶל־בָּנִים מֵֽרִפְיֹון יָדָֽיִם (שם מז, ג), לא החזירו להם פניהם. וכן וּמָנֹוס נָסוּ וְלֹא הִפְנוּ (שם מו, ה), אֲשֶׁר מָפְנֶה צָפוֹנָה (יחזקאל ט, ב), כְּהַפְנֹתוֹ שִׁכְמוֹ לָלֶכֶת (שמואל א' י, ט), וַיֶּפֶן זָנָב אֶל־זָנָב (שופטים טו, ד). ושלא נזכר פעלו ממנו [הָפְעַל] נֻסוּ הָפְנוּ הֶעְמִקוּ לָשֶׁבֶת יֹֽשְׁבֵי דְּדָן (ירמיה מט, ח), ואיננו ציווי כאשר חשבו אנשים, כי לא יתכן צווי מזה הבנין רק הוא עבר ופירושו כך. אמר כננד עשו נוסו יושבי דדן כי כבר הפנו אויבכם לבא עליכם והעמיקו לשבת בארצכם ולגרש אתכם ולהגלותכם. ואדוני אבי ז"ל פירש כאשר אמרו להם נוסו הם הפנו והעמיקו לברוח והרחיקו מקום שבתם שלא תשיגם יד האויב. וכן יתפרש הֶעְמִיקוּ לָשֶׁבֶת יֹֽשְׁבֵי חָצֹור (ירמיה מט, ל) וכלם ענין הבטה. הַשַּׁעַר הַפֹּנֶה (יחזקאל מו, יב), כמו שַׁעַר הַפִּנָּה (מלכים ב' יד, יג), ונקראת הפנה פונה לפי שהיא מביט הקיר ויופיו. ומזה נקראו פָּנִים לפי שהם פונות הנה והנה. פָּנִים בְּפָנִים (דברים ה, ד), מַדּוּעַ פְּנֵיכֶם רָעִים (בראשית מ, ז), וּפָנִים נִזְעָמִים (משלי כה, כג), וַֽיִּפְּלוּ פָּנָֽיו (בראשית ד, ה), וְאֵיךְ אֶשָּׂא פָנַי (שמואל ב' ב, כב). ובלשון נקבות אָנָה פָּנַיִךְ מֻעָדֽוֹת (יחזקאל כא, כא). לִפְנֵי י"י (בראשית יח, כב), וַיֻּישָׂם [וַיּוּשָׂם] לְפָנָיו לֶֽאֱכֹל (שם כד, לג), בְּבָרְחוֹ מִפְּנֵי אָחִֽיו (שם לה, ז), מִפְּנֵי אֲשֶׁר יָרַד עָלָיו י"י בָּאֵשׁ (שמות יט, יח), אִם מִפָּנַי לֹא תָחִילוּ (ירמיה ה, כב). ועם המ"ם והלמ"ד כִּֽי־מִלִּפְנֵי י"י הוּא בֹרֵחַ (יונה א, י), מִלִּפְנֵי אֱלוֹהַּ יַֽעֲקֹֽב (תהלים קיד, ז), מִלְּפָנֶיךָ מִשְׁפָּטִי יֵצֵא (שם יז, ב). וצריך להתבונן היאך בא המ"ם והלמ"ד בשמוש כאחד וזה הפך זה, כי המ"ם מורה הריחוק והלמ"ד מורה הקירוב? אבל רוצה לומר מהמקום שהוא לפני י"י והוא מקום קיבול הנבואה. וכן מִלִּפְנֵי אֱלוֹהַּ יַֽעֲקֹֽב (תהלים קיד, ז) מפני משה שהוא נביאו עומד לפני י"י. וכן מִלְמַֽעֲלָה, ומִלְמַטָּה וכלם קרובים למבין. וכן תכנס הלמ"ד על המ"ם כמו שכתבנו בשרש מָן. עַל־פְּנֵי כָל־אֶחָיו נָפָֽל (בראשית כה, יח), רצה לומר שנפל גורלו בגורל אחיו. הֽוּא־הָיָה גִּבֹּר־צַיִד לִפְנֵי י"י (שם י, ט), רוצה לומר שהיה מקריב מצידו לפני י"י. או יהיה לפני י"י להגדיל גבורתו כמו עִיר־גְּדוֹלָה לֵֽאלֹהִים (יונה ג, ג), כְּֽהַרְרֵי־אֵל (תהלים לו, ז), כמו שכתבנו בשרש אָפַל. ועל דרך ההשאלה וּתְחַדֵּשׁ פְּנֵי אֲדָמָֽה (תהלים קד, ל), אֶל־מוּל פְּנֵי הַמִּלְחָמָה (שמואל ב' יא, טו). אִם־לֹא עַל־פָּנֶיךָ יְבָֽרְכֶֽךָּ (איוב א, יא), רוצה לומר בחייך. וכן וְעַל־פְּנֵיכֶם אִם־אֲכַזֵּֽב (שם ו, כח). ושניהם ענין שבועה. וכן וַיָּמָת הָרָן עַל־פְּנֵי תֶּרַח אָבִיו (בראשית יא, כח), כלומר בחיי אביו. עַל־פְּנֵי אַֽהֲרֹן אֲבִיהֶֽם (במדבר ג, ד), בחיי אהרן. וכן מִֽי־יַגִּיד עַל־פָּנָיו דַּרְכּוֹ (איוב כא, לא), בחייו. וַיּוֹצִֽאֲךָ בְּפָנָיו (דברים ד, לז), בחייו כלומר בשבועתו. אֶל־פָּנָיו יְשַׁלֶּם־לֽוֹ (שם ז, י), בחייו. לִפְנֵי שֶׁמֶשׁ יִנֹּין [יִנּוֹן] שְׁמוֹ (תהלים עב, יז), בעוד שהשמש קיים. וכן יְדַכְּאוּם לִפְנֵי־עָֽשׁ (איוב ד, יט), בעוד שהעש קיים כלומר לעולם כמו שאמר לָנֶצַח יֹאבֵֽדוּ (שם ד, כ), לֹא־יִֽהְיֶה לְךָ אֱלֹהִים אֲחֵרִים עַל־פָּנָֽי (שמות כ, ג), בעוד שאני קיים והוא לעולם. או יהיה פירוש על פני לפני ואפילו בסתר לפניו הוא. אַל־תִּתֵּן אֶת־אֲמָתְךָ לִפְנֵי בַּת־בְּלִיָּעַל (שמואל א' א, טז), חסר ופירושו אַל־תִּתֵּן אֶת־אֲמָתְךָ לִפְנֵי השם כבת בליעל. ונקרא מה שכנגד פני האדם פָּנִים והפכו אָחוֹר וְהִיא כְתוּבָה פָּנִים וְאָחוֹר (יחזקאל ב, י). ובענין ההקדמה לְפָנִים הָאָרֶץ יָסַדְתָּ (תהלים קב, כו), וְאֶת־יְהוּדָה שָׁלַח לְפָנָיו (בראשית מו, כח) לִפְנֵי בּוֹא יוֹם י"י (מלאכי ג, כג), וְלִפְנֵי מִזֶּה (נחמיה יג, ד), קודם זה. הוּא הַֽהֵיכָל לִפְנָֽי (מלכים א' ו, יז), פירושו הפנימי. וקראו פנימי ואף על פי שהוא חיצון לדביר לפי שהוא פנימי לאולם. או פירוש לִפְנָי לפי שהיה לפני הדביר בכניסה, ובא היו"ד ליחש כיו"ד כילי. או רוצה לומר לפנים ובא כן כמו וַֽחֲשׂוּפַי שֵׁת (ישעיה כ, ד) וְאֹֽרְגִים חוֹרָֽי (ישעיה יט, ט), ודומיהם שהם כמו חֲשֹוּפִים, חוֹרִים ועם היו"ד והמ"ם מִלִּפְנִים ולחיצון (מלכים א' ו, כט), והיו"ד והמ"ם אף על פי שהם לשון רבים אחר שהמלה בלשון יחיד עשו היו"ד והמ"ם כמו שרש והכניסו עליה יו"ד היחש ויו"ד מ"ם הרבים ווי"ו תי"ו הרבות. הַבַּיִת הַפְּנִימִי (יחזקאל מא, יז), בַּפְּנִימִי וּבַחִיצוֹן (שם), וַֽחֲדָרָיו הַפְּנִימִים (דברי הימים א' נח, יא), אֶל־הֶחָצֵר הַפְּנִימִית (אסתר ד, יא), דַּלְתוֹתָיו הַפְּנִֽימִיּוֹת (דברי הימים ב' ד, כב), כל אלה תאר. אבל כָּל־כְּבוּדָּה בַת־מֶלֶךְ פְּנִימָה (תהלים מה, יד), הוא שם והה"א נוספת כי המלה מלעיל ופירושה עומדת בפנים. ולפי שהכעס נראה בפנים כנהו בם באמרו וּפָנֶיהָ לֹא־הָֽיוּ־לָהּ עֽוֹד (שמואל א' א, יח), אֲכַפְּרָה פָנָיו (בראשית לב, כא), פְּנֵי י"י בְּעֹשֵׂי רָע (תהלים לד, יז), וְנָֽתַתִּי אֶת־פָּנַי בַּנֶּפֶשׁ הַהִוא (ויקרא כ, ו), פְּנֵי י"י חִלְּקָם (איכה ד, טז), לֽוֹא־אַפִּיל פָּנַי בָּכֶם (ירמיה ג, יב), אֶֽעֶזְבָה פָנַי וְאַבְלִֽיגָה (איוב ט, כז). ויש לפרש מזה ויוציאך בְּפָנָיו, כלומר בכעסו שכעס במצרים. וכן לפי דעתי מזה לא יהיו לך אלהים אחרים על פָּנָי, רוצה לומר להכעיסני כמו שנאמר כִּֽעֲסוּנִי בְּהַבְלֵיהֶם (דברים לב, כא). וענין אחר בפעל הכבד [פִּעֵל] פִּנָּה אֹֽיְבֵךְ (צפניה ג, טו), וְאָֽנֹכִי פִּנִּיתִי הַבַּיִת (בראשית כד, לא), פַּנּוּ דֶּרֶךְ (ישעיה מ, ג). ענינם ידוע.

פנק  
מְפַנֵּק מִנֹּעַר עַבְדּוֹ (משלי כט, כא), מענגו ומעדנו ותרגום מַֽעֲדַנֵּי־מֶֽלֶךְ (בראשית מט, כ) תַפְנוּקֵי מַלְכִין.

פס  
כְּתֹנֶת פַּסִּֽים (בראשית לז, ג), רוצה לומר היה מצבעים רבים שכל פס ממנו היה מצבע בפני עצמו. ותרגום כְּכַף־אִישׁ (מלכים א' יח, מד) כְּפִיסַת יַד, ומזה יְהִי פִֽסַּת־בַּר בָּאָרֶץ (תהלים עב, טז), כלומר חלקת בר. ואדוני אבי ז"ל פירשו כמשמעו מענין פס ידא כלומר יזרעו כף מלא תבואה אפילו הָרִים יִרְעַשׁ כַּלְּבָנוֹן פִּרְיוֹ (שם), וכתב כי שרש פַּס יְדָא (דניאל ה, ה), כְּתֹנֶת פַּסִּֽים, פָּסַם. והוא הנכון והדגש לאות.

פסס  
כִּי־פַסּוּ אֱמוּנִים (תהלים יב, ב), כלומר אפסו.

פסג  
עֲלֵה רֹאשׁ הַפִּסְגָּה (דברים ג, כז), כמו נבעה. והפעל הכבד ממנו [פִּעֵל] פַּסְּגוּ אַרְמְנוֹתֶיהָ (תהלים מח, יד) כלומר חזקו ובצרו ארמנותיה. 

פסח  
אָז יְדַלֵּג כָּֽאַיָּל פִּסֵּחַ (ישעיה לה, ו), אִישׁ עִוֵּר אוֹ פִסֵּחַ (ויקרא כא, יח), פִּסֵּחַ שְׁתֵּי רַגְלָֽיו (שמואל ב' ט, יג). והקבוץ פִּסְחִים בָּזְזוּ בַֽז (ישעיה לג, כג), והוא קל. והנפעל ממנו וַיִּפֹּל וַיִּפָּסֵחַ (שמואל ב' ד, ד) ידוע. ומן הענין הקרוב אליו וּפָסַח י"י עַל־הַפֶּתַח (שמות יב, כג), כלומר ידלג על הפתח בראותו הדם ולא יבא המשחית. וּפָֽסַחְתִּי עֲלֵכֶם (שם יב, יג) ולפיכך נקרא הזבח ההוא פסח, וַֽאֲמַרְתֶּם זֶֽבַח־פֶּסַח הוּא לַֽי"י (שם יב, כז), בסגול הפ"א, לפי שפסח על בתי בני ישראל וקפץ עליהם ודלג. וכן גָּנוֹן וְהִצִּיל פָּסוֹחַ וְהִמְלִֽיט (ישעיה לא, ו), לפי שפסח ודלג על ירושלם בבא המלאך המשחית על מחנה אשור. והקבוץ נָֽתְנוּ לַפְּסָחִים (דברי הימים ב' לה, ח). עַד־מָתַי אַתֶּם פֹּֽסְחִים עַל־שְׁתֵּי הַסְּעִפִּים (מלכים א' יח, כא), שאין אתם עומדים ומתקיימים על אחת מהם אלא פוסחים ומדלגים על שתיהם. והפעל הכבד [פִּעֵל] וַיְפַסְּחוּ עַל־הַמִּזְבֵּחַ אֲשֶׁר עָשָֽׂה (שם יח, כו), שעברו עליו בפסחים שלא היה דעתם מתישבת ומתקיימת עליו. ויונתן תרגם וְאִשְׁתַּטוּ עַל אֱגוֹרָא דַעֲבָד כלומר היו מרקדים כמשפטם על מזבחותם. ופירוש אשר עָשָֹה העושה אותו לשם הבעל אחאב או זולתו. 

פסל  
פְּסָל־לְךָ שְׁנֵֽי־לֻחֹת אֲבָנִים (שמות לד, א), וַיִּפְסֹל שְׁנֵֽי־לֻחֹת (שם לד, ד). והשם פְּסִילֵי אֱלֹֽהֵיהֶם (דברים ז, כה). ומשקל אחר פֶסֶל וּמַסֵּכָה (שם כז, טו), בשש נקודות. הלשון הזה נופל על פסילת האבנים ברוב. וכן על העצים הַנֹּֽשְׂאִים אֶת־עֵץ פִּסְלָם (ישעיה מה, כ), וּשְׁאֵרִיתוֹ לְאֵל עָשָׂה לְפִסְלוֹ (שם מד, יז). וְהוּא עָבַר אֶת־הַפְּסִילִים (שופטים ג, כו), מקום שהיו פוסלים שם אבנים.

פעה  
כַּיּֽוֹלֵדָה אֶפְעֶה (ישעיה מב, יד), ענינו אצעק. וכן בדברי רבותינו ז"ל (עירובין עה, ע"ב, חולין קלג, ע"ב) סתם.....גוי מפעא פעי. פעיתא היא דא (סוכה לא, ע"א), אֶפְעֶה וְשָׂרָף מְעוֹפֵף (ישעיה ל, ו). מין נחש.

פעל  
מִֽי־פָעַל וְעָשָׂה (ישעיה סא, ד), אַף־יִפְעַל־אֵל (שם מד, טו). ובקמץ חטף העי"ן אִם־חָטָאתָ מַה־תִּפְעָל־בּוֹ (איוב לה, ו). וּפֹֽעֲלֵי רָע עַל־מִשְׁכְּבוֹתָם (מיכה ב, א). והשם בְּפֹעַל כַּפָּיו נוֹקֵשׁ רָשָׁע (תהלים ט, יז). ואפשר שיהיה הקבוץ ממנו רַב־פְּעָלִים (שמואל ב' כג, כ), כמו מן רֹמַח, רְמָחִים, ומן בֹּקֶר בְּקָרִים, ורוצה לומר שהיה גדול המעשים הטובים. פָּֽעָלְךָ בְּקֶרֶב שָׁנִים (חבקוק ג, ב). ובא שלא כמשפט בחלם וּפֹֽעֲלוֹ לֹא יִתֶּן־לֽוֹ (ירמיה כב, יג), כי היה משפט וּפָֽעֳלוֹ ופירושו ושכר פעלו. וכן בא כמהו בחלם שלא כמשפט וְתֹֽאֲרוֹ מִבְּנֵי אָדָֽם (ישעיה נב, יד) כי היה ראוי תָֽאֳרוֹ. ואדוני אבי ז"ל כתב כי ופעלו בא כמשפטו ואיננו שם אלא פעל ופירוש ופעלו שעבד עמו לא יתן לו שכירותו. וזה הפירוש הוא הנכון. ומשקל אחר פְּעֻלַּת שָׂכִיר (ויקרא יט, יג), ופירושו שכר פעולתו. ובקבוץ לִפְעֻלּוֹת אָדָם (תהלים יז, ד). ומשקל אחר לְכוּ וּרְאוּ מִפְֽעֲלוֹת אֱלֹהִים (שם סו, ה). 

פעם  
פַּעַם חוּץ פַּעַם בָּֽרְחֹבוֹת (משלי ז, יב), זֹאת הַפַּעַם (בראשית ב, כג), שֶׁבַע פְּעָמִים (שם יג, ג), זָכְרֵנִי נָא וְחַזְּקֵנִי נָא אַךְ הַפַּעַם הַזֶּה הָאֱלֹהִים (שופטים טז, כח). ופירש רבי יונה מזה וַתָּחֶל רוּחַ י"י לְפַעֲמוֹ (שם יג, כה), רוצה לומר החלה הנבואה לבא אליו פעם ראשונה. או יהיה לפעמו לשברו ולכתתו מענין וַתִּפָּעֶם רוּחוֹ (בראשית מא, ח), נִפְעַמְתִּי וְלֹא אֲדַבֵּֽר (תהלים עז, ה), שהוא לשון שבר וכתות. והוא הנכון. וההתפעל מזה וַתִּתְפָּעֶם רוּחוֹ (דניאל ב, א). והשם אֶת־הוֹלֶם פָּעַם (ישעיה מא, ז), רוצה לומר שבר המכה או מכת השבר. או יהיה פעם שם כלי שמכין בו והוא המקבת. וכן אמר התרגום דִמְטַפַּח בְקוּרְנְסָא. ומזה הענין נקרא הזוג פעמון פַּֽעֲמֹן זָהָב וְרִמּוֹן (שמות כה, לד), לפי שהוא מתקשקש ומתכתת בענבל  שבתוכו. וַיִּתְּנוּ אֶת־הַפַּֽעֲמֹנִים בְּתוֹךְ הָֽרִמֹּנִים (שם לט, כה), כלומר בין רמון ורמון היה פעמון. ורבותינו פירשו מזה (סוטה ט, ע"ב), לְפַֽעֲמוֹ שהיתה רוח הנבואה מקשקשת לפניו כזוג. ויש מפרשים פתה הָרִימָה פְעָמֶיךָ לְמַשֻּׁאוֹת נֶצַח (תהלים עד, ג), כמו מהלמותיך. וענין אחר מַה־יָּפוּ פְעָמַיִךְ (שיר השירים ז, ב), הָרִימָה פְעָמֶיךָ (תהלים עד, ג), פַּֽעֲמֵי דַלִּֽים (ישעיה כו, ו), רגלים. ופירשו מזה צֵלָע אֶל־צֵלָע שָׁלוֹשׁ וּשְׁלֹשִׁים פְּעָמִים (יחזקאל מא, ו). ויונתן תרגם תְּלָתִין וּתְלַת חֲדָא עַסְרֵי בְּסִידְרָא. ובקבוץ הנקבות עַל אַרְבַּע פַּֽעֲמֹתָיו (שמות כה, יב), רוצה לומר זויותיו.

פער  
פִּֽי־פָעַרְתִּי וָאֶשְׁאָפָה (תהלים קיט, קלב), וּפָֽעֲרָה פִיהָ (ישעיה ה, יד), וּפִיהֶם פָּֽעֲרוּ לְמַלְקֽוֹשׁ (איוב כט, כג). פָּֽעֲרוּ עָלַי בְּפִיהֶם (שם טו, י), הבי"ת נוספת וכלם ענין פתיחה.

פצה  
וְאָנֹכִי פָּצִיתִי־פִי (שופטים יא, לה), אֲשֶׁר־פָּצוּ שְׂפָתָי (תהלים סו, יד), הֶבֶל יִפְצֶה־פִּיהוּ (איוב לה, טז), פְּצֵה פִיךָ וֶאֱכֹל (יחזקאל ב, ח), וּפֹצֶה פֶה וּמְצַפְצֵֽף (ישעיהו י, יד), כלם ענין פתיחה. וענין אחר קרוב לזה פְּצֵנִי וְהַצִּילֵנִי (תהלים קמד, יא), הַפּוֹצֶה אֶת־דָּוִד עַבְדּוֹ (שם קמד, י). ענין פדיון ופתוח המאסר. 

פצח  
פִּצְחִי רִנָּה וְצַֽהֲלִי (ישעיה נד, א), פִּצְחוּ הָרִים רִנָּה (שם מד, כג) ענינו הרמת קול. וְאֶת־עַצְמֹֽתֵיהֶם פִּצֵּחוּ (מיכה ג, ג), ענינו שברו. 

פצל  
[פִּעֵל] אֲשֶׁר פִּצֵּל (בראשית ל, לח), וַיְפַצֵּל בָּהֵן פְּצָלוֹת לְבָנוֹת (שם ל, לז), ענינו הסרת הקלף מעל העץ בעודו לח.

פצם  
הִרְעַשְׁתָּה אֶרֶץ פְּצַמְתָּהּ (תהלים ס, ד), ענינו בקעת אותה. ותרגום וְקָרַֽע לוֹ חַלּוֹנָי (ירמיה כב, יד), וּפַצִים לֵיהּ חֲרַבִּין. ובדברי רבותינו (שבת פרק שמיני משנה ו. דף פב, ע"א) חרס כדי שיתן בין פצים לחבית, רוצה לומר בין בקע לחבית.

פצע  
הִכּוּנִי פְצָעוּנִי (שיר השירים ה, ז), הַכֵּה וּפָצֹֽעַ (מלכים א' כ, לז), פְצֽוּעַ־דַּכָּה (דברים כג, ב), והשם פֶּצַע תַּחַת פָּצַע (שמות כא, כה), בסגול. ענינם ענין בקוע, כלומר מכה שמוציאה דם נפר"א בלע"ז. ותרגום ירושלמי וַיְבַקַּע עֲצֵי עֹלָה (בראשית כב, ג) ופצע קיסין לעלתא. ופירוש פְצֽוּעַ־דַּכָּה שנבקעו בציו ואפילו אחת מהן. 

פצר  
וַיִּפְצַר־בָּם מְאֹד (בראשית יט, ג), וַיִּפְצַר־בּוֹ לָקַחַת וַיְמָאֵֽן (מלכים ב' ה, טו), וַיִּפְצַר־בּוֹ חֹתְנוֹ (שופטים יט, ז), וַיִּפְצְרוּ־בוֹ עַד־בֹּשׁ (מלכים ב' ב, יז), וַיִּפְצְרוּ בָאִישׁ בְּלוֹט (בראשית יט, ט). והמקור מהפעל הכבד [הִפְעִיל] וְאָוֶן וּתְרָפִים הַפְצַר (שמואל א' טו, כג), הכל ענין העברה על רצון האדם וההכרח. הַפְּצִירָה פִים (שם יג, כא), פירשרתיו בשרש פה.

פקד  
וַֽי"י פָּקַד אֶת־שָׂרָה (בראשית כא, א), פָּקֹד פָּקַדְתִּי אֶתְכֶם (שמות ג, טז), וַתַּדִּחוּם וְלֹא פְקַדְתֶּם אֹתָם (ירמיה כג, ב), וּֽפָקַדְתָּ נָוְךָ (איוב ה, כד), וְאֶת־אַחֶיךָ תִּפְקֹד לְשָׁלוֹם (שמואל א' יז, יח), וַיִּפְקֹד שִׁמְשׁוֹן אֶת־אִשְׁתּוֹ בִּגְדִי עִזִּים (שופטים טו, א), פִּקְדוּ־נָא וּרְאוּ מִי הָלַךְ מֵֽעִמָּנוּ (שמואל א' יד, יז), וּבְיוֹם פָּקְדִי וּפָֽקַדְתִּי עֲלֵהֶם חַטָּאתָֽם (שמות לב, לד), וּבָבֶל יוֹלִךְ אֶת־צִדְקִיָּהוּ וְשָׁם יִֽהְיֶה עַד־פָּקְדִי אֹתוֹ (ירמיה לב, ה), וַתִּפְקֹד עָלַי עֲוֹן הָֽאִשָּׁה (שמואל ב' ג, ח), פֶּן יִפְקֹד עָלֶיהָ לַיְלָה וָיוֹם אֶצֳּרֶֽנָּה (ישעיה כז, ג), פֹּקֵד עֲוֹן אָבֹת (שמות כ, ה). כִּי־אַיִן פָּקַד אַפּוֹ (איוב לה, טו),  כלומר בחנם הוא מתקצף ומעורר אפו כי לא ידע בדרכי השם ובמשפטיו. והנפעל וְנִפְקַדְתָּ כִּי יִפָּקֵד מֽוֹשָׁבֶֽךָ (שמואל א' כ, יח). ושלא נזכר פעלו  ממין הָפְעַל הִיא הָעִיר הָפְקַד (ירמיה ו, ו), ופירוש היא העיר שהפקד עליה עונה. וההתפעל וַיִּתְפָּקֵד הָעָם וְהִנֵּה אֵֽין־שָׁם אִישׁ (שופטים כא, ט), והוא קל והפ"א בקמץ. והשם בָּאוּ יְמֵי הַפְּקֻדָּה (הושע ט, ז), קָרְבוּ פְּקֻדּוֹת הָעִיר (יחזקאל ט, א), בְּעֵת פְּקֻדָּתָם יֹאבֵֽדוּ (ירמיה י, טו), וּפְקֻדַּת כָּל־הָאָדָם יִפָּקֵד עֲלֵיהֶם (במדבר טז, כט), וְאֶל־יֽוֹשְׁבֵי פְּקֹוד (ירמיה נ, כא), היא בבל, וקראה כן לפי שבא עת לפקוד עונה. ויונתן לא תרגמו, אולי לדעתו היא שם עיר מערי בבל. וכן פְּקוֹד וְשׁוֹעַ וְקוֹעַ (יחזקאל כג, כג), לדעתו שמות מדינות. ענין כולם והדומה להם ענין זכירה והשגחה על הדבר. ופירוש פֶּן יִפְקֹד עָלֶיהָ פן יפקוד עליה האויב, כלומר שמא יזכרנה האויב ויתן פניו להלחם עליה לילה ויום אצרנה. ופירוש עד פָּקְדִי אתו נאם י"י, שאזכרנו ואקח נקמתי ממנו. וענין אחר אִשָּׁה רְעוּתָהּ לֹא פָקָדוּ (ישעיה לד, טז). ודונש בן לברט פירש מזה פֶּן יִפְקֹד עָלֶיהָ, פירוש לרגעים אשקנה פן יחסר אפילו העלה שלה כל שכן הפרי. והנפעל וְלֹֽא־נִפְקַד מִמֶּנּוּ אִֽישׁ (במדבר לא, מט), כִּי יִפָּקֵד מֽוֹשָׁבֶֽךָ (שמואל א כ, יח), וְלֹֽא־נִפְקַד לָהֶם מְאוּמָה (שם כה, ז), וַיִּפָּֽקְדוּ מֵֽעַבְדֵי דָוִד תִּשְׁעָֽה־עָשָׂר אִישׁ וַֽעֲשָׂהאֵֽל (שם ב' ב, ל), אִם־הִפָּקֵד יִפָּקֵד (מלכים א' כ, לט), וְלֹֽא־יֵחַתּוּ וְלֹא יִפָּקֵדוּ נְאֻם־י"י (ירמיה כג, ד). ושלא נזכר פעלו מהדגש [פֻּעַל] פֻּקַּדְתִּי יֶתֶר שְׁנוֹתָֽי (ישעיה לח, י), ענין הכל והדומה  להם חסרון. ופירוש כִּי יִפָּקֵד מֽוֹשָׁבֶֽךָ בעבור חוסר מושבך שלא תהיה שם. וְנִפְקַדְתָּ כלומר תזכור שיזכרך אבי כשיראה מושבך חסר מאין יושב. וענין אחר וַיִּפְקֹד שָׁאוּל אֶת־הָעָם (שמואל א' יג, טו), וַֽיִּפְקְדֵם בַּטְּלָאִים (שם טו, ד), תִּפְקְדוּ אֹתָם לְצִבְאֹתָם (במדבר א, ג), וְלֹא־יִֽהְיֶה בָהֶם נֶגֶף בִּפְקֹד אֹתָֽם (שמות ל, יב), אֵלֶּה פְקוּדֵי הַמִּשְׁכָּן (שם לח, כא). והפעל הכבד [פִּעֵל] אלהים י"י צְבָאוֹת מְפַקֵּד צְבָא מִלְחָמָֽה (ישעיה יג, ד). ושלא נזכר פעלו ממנו [פֻּעַל] אֲשֶׁר פֻּקַּד עַל־פִּי מֹשֶׁה (שמות לח, כא). וההתפעל וְאִישׁ יִשְׂרָאֵל הִתְפָּֽקְדוּ (שופטים כ, יז), והוא קל והפ"א בקמץ. וכן וַיִּתְפָּֽקְדוּ בְנֵי בִנְיָמִן (שם כ, טו), לְבַד מִיּשְׁבֵי הַגִּבְעָה הִתְפָּקְדוּ (שם), קלים והפ"א בקמץ. ועם מה שלא נזכר פעלו לֹא הָתְפָּֽקְדוּ בְּתוֹכָֽם (במדבר א, מז), וּבְנֵי יִשְׂרָאֵל הָתְפָּֽקְדוּ וְכָלְכְּלוּ (מלכים א' כ, כז), והם קלים ובקמץ הפ"א. ענין הכל והדומה להם ענין מספר ומנין. וענין אחר והוא פָקַד עָלַי לִבְנֽוֹת־לוֹ בַיִת (עזרא א, ב), ענינו צוה כתרגומו. והשם פִּקּוּדֵי י"י יְשָׁרִים (תהלים יט, יט), פירוש מצות. ובתוספת צ"ם בְּמִפְקַד יְחִזְקִיָּהוּ הַמֶּלֶךְ (דברי הימים ב' לא, יג), כלומר במצותו. וּשְׂרָפוֹ בְּמִפְקַד הַבַּיִת (יחזקאל מג, כא), במצות הבית כלומר מה שהיה מצוה על הבית לעשות כן הכהנים, שהיו מקומות חלוקים בבית לכל דברי הבית. ויונתן תרגם בַּאֲתַר דַחֲזִי לְבֵיתָא. ובסימן הנקבה וַיְהִי בְּעֵת יָבִיא אֶת־הָֽאָרוֹן אֶל־פְּקֻדַּת הַמֶּלֶךְ בְּיַד הַֽלְוִיִּם (דברי הימים ב' כד, יא), פירוש במצות המלך. ואֶל במקום בי"ת השרות. וּפְקֻדָּֽתְךָ שָֽׁמְרָה רוּחִֽי (איוב י, יב), ומצותך. וענין אחר וַיִּקַּח מִיָּדָם וַיִּפְקֹד בַּבָּיִת (מלכים ב' ה, כד). והפעל הכבד [הִפְעִיל] לְמִכְמָשׂ יַפְקִיד כֵּלָֽיו (ישעיה י, כח), וְיָשֹׁב אֶל־מְקוֹמוֹ אֲשֶׁר הִפְקַדְתּוֹ שָׁם (שמואל א' כט, ד), וַיַּפְקִדוּ אֶת־יִרְמְיָהוּ בַּֽחֲצַר הַמַּטָּרָה (ירמיה לז, כא), וְאֶת־הַמְּגִלָּה הִפְקִדוּ (שם לו, כ). ושלא נזכר פעלו ממנו [הָפְעַל] אֲשֶׁר הָפְקַד אִתּוֹ (ויקרא ה, כג). והשם אוֹ אֶת־הַפִּקָּדוֹן (שם), וְהָיָה הָאֹכֶל לְפִקָּדוֹן (בראשית מא, לו), ענין גניזה והנחה. ויש לפרש מזה וּפְקֻדָּתָם עַל נַחַל הָֽעֲרָבִים יִשָּׂאֽוּם (ישעיה טו, ז). וענין אחר וּפָֽקְדוּ שָׂרֵי צְבָאוֹת (דברים כ, ט), וּפָֽקַדְתִּי עֲלֵיהֶם אַרְבַּע מִשְׁפָּחוֹת (ירמיה טו, ג), פִּקְדוּ עָלֶיהָ טִפְסָר (מלכים א' יא, כח). וכתב רבי יונה עם בנין הקל וַיַּפְקֵד אֹתוֹ לְכָל־סֵבֶל בֵּית יוֹסֵֽף (מלכים א' יא, כח). ואנחנו מצאנוה בספרים המדויקים וַיַּפְקֵד אֹתוֹ מבנין הִפְעִיל והמסורת עליו ב' וַיַּפְקֵד עֲלֵיהֶם אֶת־גְּדַלְיָהוּ (שם ב' כה, כב), ודין. וַיִּפְקֹד שַׂר הַטַּבָּחִים אֶת־יוֹסֵף (בראשית מ, ד), יִפְקֹד י"י אֱלֹהֵי הָֽרוּחֹת (במדבר כז, טז), וְאֶת־אַֽהֲרֹן וְאֶת־בָּנָיו תִּפְקֹד (שם ג, י), וְאֶת־אַֽהֲרֹן וְאֶת־בָּנָיו תִּפְקֹד (שם לא, מח). והנפעל וַיִּפָּֽקְדוּ בַיּוֹם הַהוּא אֲנָשִׁים עַל־הַנְּשָׁכוֹת (נחמיה יב, מד), וַיִּפָּֽקְדוּ הַשּֽׁוֹעֲרִים וְהַֽמְשֹׁרְרִים (שם ז, א). והפעל הכבד [הִפְעִיל] וְהִפְקַדְתִּי עֲלֵיכֶם בֶּֽהָלָה (ויקרא כו, טז), אֲשֶׁר הִפְקִיד מֶֽלֶךְ־בָּבֶל בְּעָרֵי יְהוּדָה (ירמיה ט, ה), רְאֵה הִפְקַדְתִּיךָ הַיּוֹם הַזֶּה (שם א, י), וְאַתָּה הַפְקֵד אֶת־הַֽלְוִיִּם (במדבר א, ג), הַפְקֵד עָלָיו רָשָׁע (תהלים קט, ו), וְהַפְקִידוּ עָלֶיהָ אֲנָשִׁים לְשָׁמְרָֽם (יהושע י, יח), הַמֻּפְקָדִים בֵּית י"י (מלכים ב' כב, ה), וַיַּפְקֵד אֹתוֹ לְכָל־סֵבֶל בֵּית יוֹסֵֽף (שם א' יא, כח), וַיַּפְקִידֵם דָּוִיד הַמֶּלֶךְ עַל־הָרֽאוּבֵנִי (דברי הימים א' כו, לב). והתאר אֲשֶׁר־הָיָה פָקִיד עַל־אַנְשֵׁי הַמִּלְחָמָה (ירמיה נב, כה), לִֽהְיוֹת פְּקִדִים בֵּית י"י (שם כט, כו). ומשקל אחר פְּקוֹד וְשׁוֹעַ (יחזקאל נג, כג). והשם בַּעַל פְּקִדֻת (ירמיה לז, יג). ומשקל אחר וַיִּֽהְיוּ לְבֵית אָב לִפְקֻדָּה אֶחָֽת (דברי הימים א' כג, יא), וּפְקֻדַּת מִשְׁמֶרֶת בְּנֵי מְרָרִי (במדבר ג, לו), עַל פְּקֻדַּת יִשְׂרָאֵל (דברי הימים א' כו, ל). וְשַׂמְתִּי פְקֻדָּתֵךְ שָׁלוֹם (ישעיה ס, יז), רצונו לומר המס שיקחו הפקידים עליך. והקבוץ וַיָּשֶׂם יְהֽוֹיָדָע פְּקֻדֹּת בֵּית י"י בְּיַד הַכֹּֽהֲנִים (דברי הימים ב' כג, יח), וַיָּשֶׂם הַכֹּהֵן פְּקֻדֹּת עַל־בֵּית י"י (מלכים ב' יא, יח). ויש לפרש מזה קָרְבוּ פְּקֻדּוֹת (יחזקאל ט, א), ענין הכל והדומה להם מנוי וגזברות. ומזה הענין לפי דעתי פְּקֻדָּתוֹ יִקַּח אַחֵֽר (תהלים קט, ח), כלומר מה שהוא פקיד וממונה עליו והיא אשתו או ממונו. 

פקח  
וְעַל־בֵּית יְהוּדָה אֶפְקַח אֶת־עֵינַי (זכריה יב, ד), וַיִּפְקַח אֱלֹהִים אֶת־עֵינֶיהָ (בראשית כא, יט), פֹּקֵחַ עִוְרִים (תהלים קמו, ח), אֲשֶׁר־עֵינֶיךָ פְקֻחוֹת (ירמיה לב, יט), פָּקוֹחַ אָזְנַיִם (ישעיה מב, כ), פְּקַח־נָא אֶת־עֵינָיו (מלכים ב' ו, יז). והנפעל אָז תִּפָּקַחְנָה עֵינֵי עִוְרִים (ישעיה לה, ה), וַתִּפָּקַחְנָה עֵינֵי שְׁנֵיהֶם (בראשית ג, ז). והתאר אוֹ פִקֵּחַ אוֹ עִוֵּר (שמות ד, יא). והקבוץ יְעַוֵּר פִּקְחִים (שם כג, ח), בקלות הקו"ף ענין הכל הפתיחה. ובא השם ממנו בהכפל העי"ן והלמ"ד וְלַֽאֲסוּרִים פְּקַח־קֽוֹחַ (ישעיה סא, א), בהכפל העי"ן והלמ"ד כמלת פתלתל ופירושו פתוח המאסר, ואף על פי שהוא כתוב שתי מלות ענינו מלה אחת. ויש לפרש שענינו שתי מלות ויהיה קֹחַ מקור מן לָקַח ומשפטו פְּקַח לְקוֹחַ כלומר לפתוח אותם ולקחותם מהגלות. ואדוני אבי ז"ל כתב כי קֹחַ שם בית הסהר ונקרא כן לפי שהאסורים לקוחים וכלואים שם ופירוש פְּקַח־קֽוֹחַ לפתוח להם בית הסהר. 

פקע  
וַיִּמְצָא גֶּפֶן שָׂדֶה וַיְלַקֵּט מִמֶּנּוּ פַּקֻּעֹת שָׂדֶה (מלכים ב' ד, לט), פירש בעל הערוך שהן כעין אבטיחים קטנים והם מרים ועושים מזרע שלהם שמן, הוא שאמרו רבותינו ז"ל (שבת פרק שני משנה ב. דף כד, ע"ב) בשמן פקועות. והוא הנקרא בלשון ישמעאל חנט"ל. ומצאנו בפירוש גאון שהפקועות הם הנקראים בערבי אלבאנ"ן. וּפְקָעִים מִתַּחַת לִשְׂפָתוֹ סָבִיב (מלכים א' ז, כד), שהיתה צורתם כצורת פקועות שדה. ויונתן תרגם וְצוּרַת בֵּיעִין. אם כן היתה דעתו שהיתה צורתם עגולה כצורת הבצים. ודומה לו בדברי רבותינו ז"ל (כלים פרק עשירי משנה ד. דף יח, ע"ב) הכדור והפקעות של גמי. ועוד אמרו כשתי פקעיות של שתי (חגיגה יב, ע"א) הוא שקורין בלע"ז קפדיל. ובדברי הימים (ב' ד, ג) וּדְמוּת בְּקָרִים תַּחַת לוֹ סָבִיב רוצה לומר תחת לשפתו, אולי היו לפקעים פני בקר והיו דומים לבקרים לא בגופם כי אם בפניהם, כי גופם היה כדמות ביצים לדעת המתרגם. [פקועות הם פונג"י].

פר  
פַּר בֶּן־בָּקָר (ויקרא ד, ג), פָּרִים בְּנֵֽי־בָקָר (במדבר כח, יא), פר יקרא אפילו הזקן. ובאומרו בן בקר ידמה שאינו גדול בשנים. והקטן יקרא עגל. וכן דרשו רבותינו ז"ל (תורת כהנים פרשת אם הכהן המשיח יחטא) פר יכול זקן תלמוד לומר בֶן אי בן יכול קטן תלמוד לומר פר הא כיצד בן שלוש שנים. וּפַר הַשֵּׁנִי שֶׁבַע שָׁנִים (שופטים ו, כה), נפרשנו בשרש שָׁנָה. וּפָרָה וָדֹב תִּרְעֶינָה (ישעיה יא, ז) פָּרוֹת הַבָּשָׁן (עמוס ד, א) דמה להם הנשים הנכבדות.

פרר  
וּבִשְּׁלוּ בַּפָּרוּר (במדבר יא, ח), אוֹ בַפָּרוּר (שמואל א' ב, יד), הוא היורה שמבשלין בו. ויש מפרשים מזה כָּל־פָּנִים קִבְּצוּ פָארֽוּר (יואל ב, ו), רוצה לומר שחרות. וכבר פירשנו אותו בשרש פָּאַר. 

פרא  
כִּי הוּא בֵּן אַחִים יַפְרִיא (הושע יג, טו), ירבה ויפרה... ורבי יונה פירשו לשון פֶּרֶא. פֶּרֶא אָדָם (בראשית טז, יב), בשש נקודות. ופירושו אדם מִדְבּרי כפרא. ונכתב בה"א פֶּרֶה לִמֻּד מִדְבָּר (ירמיה ב, כד). והקבוץ הֵן פְּרָאִים בַּֽמִּדְבָּר (איוב כד, ה) הוא חמור הבר. 

פרד  
וַיָּבֹא הַפֶּרֶד (שמואל ב' יח, ט), בשש נקדות. אִישׁ עַל־פִּרְדּוֹ (שם ב' יג, כט). עַל־הַפִּרְדָּה אֲשֶֽׁר־לִי (מלכים א' א, לג), וּבַצַּבִּים וּבַפְּרָדִים (ישעיה סו, כ), ידוע. וכתב רבינו האיי גאון כי נקרא פֶּרֶד בעבור שלא יוליד והוא נפרד וְכַנְפֵיהֶם פְּרֻדוֹת (יחזקאל א, יא), נפרשות. עָֽבְשׁוּ פְרֻדוֹת תַּחַת מֶגְרְפֹתֵיהֶם (יואל א, יז), פירוש גרגרי הזרע שהם נפרדות ונפורות תחת הארץ. והנפעל נִפְרָד מִקַּיִן (שופטים ד, יא), קמוץ ואף על פי שענינו ידמה נפעל עבר. נִפְרְדוּ אִיֵּי הַגּוֹיִם (בראשית י, ה), הִפָּרֶד נָא מֵֽעָלָי (שם יג, ט), מִמֵּעַיִךְ יִפָּרֵדוּ (שם כה, כג). לְֽתַֽאֲוָה יְבַקֵּשׁ נִפְרָד (משלי יח, א), פירוש מי שנפרד בדעתו ובעצתו ולא יאמין לעצת חבריו יבקש התאוות ובְּכָל־תּֽוּשִׁיָּה יִתְגַּלָּֽע (שם), כלומר מראה עצמו מתערב בכל חכמה ואינו כי אם הולך אחר תאוות לבו, והגאון רב סעדיה ז"ל פירש כי הוא הבוגד והנפרד מהמון העם ועוזב אמונתם אמר כי הוא הולך אחר תאוה ועל כן נפרד מדעת קהלו ומאמונתם ובכל תושיה יתגלע בכל טענה שתביא לו יריב עמך ויכובך, על כן אמר אחריו לא יחפוץ כסיל בתבונה, כלומר לא יחפוץ בתבונה כי אם במריבתו לגלות רוע לבבו. וההתפעל וְהִתְפָּֽרְדוּ כָּל־עַצְמוֹתָי (תהלים כב, ט) יִתְפָּרְדוּ כָּל־פֹּֽעֲלֵי אָֽוֶן (שם צב, י), וּבְנֵי לָבִיא יִתְפָּרָֽדוּ (איוב ד, יא). והפעל הכבד [הִפְעִיל] הִפְרִיד יַֽעֲקֹב (בראשית ל, מ), יַפְרִיד בֵּינִי וּבֵינֵֽךְ (רות א, יז), בְּהַפְרִידוֹ בְּנֵי אָדָם (דברים לב, ח). וכבד אחר [פִּעֵל] כִּי־הֵם עִם־הַזֹּנוֹת יְפָרֵדוּ (הושע ד, יד), כלומר שמפרישים הנשים מבעליהן לזנות עמהן. ואדוני אבי ז"ל כתבו כעני פֶּרֶד ורצונו לומר כי הם שטופים בזנות כמו הפרד, כי אין בבהמות שטוף בזנות כמו הפרד. ויש מפרשים יעשו עם הזונות מעשה פרד שאינו עושה פירות כן הם ישכבו עם הזונות בדרך שלא יולידו. 

פרה  
וּפָרִינוּ בָאָֽרֶץ (בראשית כו, כב), פְּרֵה וּרְבֵה (שם לה, יא), פְּרוּ וּרְבוּ (שם א, כב). בֵּן פֹּרָת יוֹסֵף (שם מט, כב), אֶשְׁתְּךָ כְּגֶפֶן פֹּרִיָּה (תהלים קכח, ג), בהראות למ"ד הפעל. וכן פֹּֽרִיָּה וַֽעֲנֵפָה (יחזקאל יט, י), בשקל בֹּֽכִיָּה. וְנֵצֶר מִשָּֽׁרָשָׁיו יִפְרֶֽה (ישעיה יא, א). והשם עֵץ פְּרִי (בראשית א, יא), כִּֽי־עֵץ נָשָׂא פִרְיוֹ (יואל ב, כב). וְנִטְעוּ גַנּוֹת וְאִכְלוּ אֶת־פְּרִיהֶֽן (ירמיה כט, כח), וְנִטְעוּ גַנּוֹת וְאִכְלוּ אֶת־פִּרְיָֽן (שם כט, ה), וְעָשׂוּ גַנּוֹת וְאָֽכְלוּ אֶת־פְּרִיהֶֽם (עמוס ט, יד). וּפֶרְיְכֶם תִּשְׂאוּ לְעַמִּי יִשְׂרָאֵל (יחזקאל לו, ח), הפ"א בסגול. וקבוץ פְּרִי לא מצאנו במקרא אבל במשנה מצאנוהו מקובץ בלשון נקבות פירות (ברכות פו משנה א. דף לה, ע"א). והפעל הכבד [הִפְעִיל] וְהִפְרֵתִי אֹֽתְךָ (בראשית יז, ו), כִּֽי־הִפְרַנִי אֱלֹהִים (שם מא, נב), וַיֶּפֶר אֶת־עַמּוֹ (תהלים קח, כד). ומזה הענין והשרש אַפִּרְיוֹן עָשָׂה לוֹ הַמֶּלֶךְ שְׁלֹמֹה (שיר השירים ג, ט), והאל"ף נוספת והוא מטה שנושאין בה הכלות וכן קראו רבותינו ז"ל (כתובות י, ע"ב) למטה פוריא ופירשו על שם שפרין ורבין עליה. ויתכן להיות מזה השרש מְסָעֵף פֻּארָה (ישעיה י, לג), וַתֶּאֱרַכְנָה פֹארֹתָו [פֹֽארֹתָיו] (יחזקאל לא, ה), וַתְּשַׁלַּח פֹּארֽוֹת (שם יז, ו), והדומים להם. ופירשו מענינם בן פֹּרָת יוסף. וכבר בארנו ענין זה בשרש פָּאַר.

פרז  
פְּרָזוֹת תֵּשֵׁב יְרֽוּשָׁלַם (זכריה ב, ח), הַיּשְׁבִים בְּעָרֵי הַפְּרָזוֹת (אסתר ט, יט). ובקבוץ הזכרים נָקַבְתָּ בְמַטָּיו רֹאשׁ פְּרָזָו [פְּרָזָיו] (חבקוק ג, יד), הם ערי המישור שאין להם ילא מבצר ולא חומה. ושם כלל להם חָדְלוּ פְרָזוֹן (שופטים ה, ז), צִדְקֹת פִּרְזֹנוֹ (שם ה, יא). והיושבים בערי הפרזות נקראו פרזים הַיְּהוּדִים הַפְּרָוזִים [הַפְּרָזִים] (אסתר ט, יט).

פרח  
פָּרַח מַטֵּה־אַֽהֲרֹן (במדבר יז, כג), הֲפָֽרְחָה הַגֶּפֶן (שיר השירים ו, יא), מַטֵּהוּ יִפְרָח (במדבר יז, כ), צַדִּיק כַּתָּמָר יִפְרָח (תהלים צב, יג), יִֽפְרַח־בְּיָמָיו צַדִּיק (שם עב, ז), פָּרֹחַ תִּפְרַח (ישעיה לה, ב), וְתָגֵל עֲרָבָה וְתִפְרַח כַּֽחֲבַצָּֽלֶת (שם לה, א). והשם פֶּרַח שׁוֹשָׁן (א' ז, כו), בסגול. כַּפְתֹּרֶיהָ וּפְרָחֶיהָ (שמות כה, לא). והכבד [הִפְעִיל] מֵרֵיחַ מַיִם יַפְרִחַ (איוב יד, ט), וְאֹהֶל יְשָׁרִים יַפְרִֽיחַ (משלי יד, יא), בְּחַצְרוֹת אֱלֹהֵינוּ יַפְרִֽיחוּ (תהלים צב, יד), אלו הן פעלים עומדים והיוצא וְהִפְרַחְתִּי עֵץ יָבֵשׁ (יחזקאל יז, כד), הענין ידוע. ומה שאמר וַיֹּצֵֽא פֶרַח וַיָּצֵֽץ צִיץ (במדבר יז, מ), אמר פֶּרַח על יציאת העלים תחלה ואחר כן הנץ, וזה הפך הטבע בעץ השקד והיה זה להגדיל הנס. וענין קרוב לזה להגלות הדבר ולהתפשט וְאִם־פָּרוֹחַ תִּפְרַח הַצָּרַעַת (ויקרא יג, יב), בַּשְּׁחִין פָּרָֽחָה (שם יג, כ), פֹּרֵחַ בָּֽאָדָם וּבַבְּהֵמָֽה (שמות ט, י). עַל־יָמִין פִּרְחַח יָקוּמוּ (איוב ל, יב), בהכפל הלמ"ד. ופירושו הקטנים והנערים יקומו על ימינו ללעג עליו. וכן נקראו קטני העופות אפרוחים אֶפְרֹחִים אוֹ בֵיצִים (דברים כב, ו). וכן בדברי רבותינו ז"ל (יומא פ"א משנה ז. דף יט, ע"ב) פרחי כהונה, והם בני הכהנים הנערים. ויש אומרים כי פרחח שם מורכב ומשפטו פֶּרַח חָח, והוא רמז בו לבני אדם הנקלים והנבזים. ודמה אורזם לפרח החוח והקוץ שאין בו ממש. אֲשֶׁר אַתֵּנָה מְצֹֽדְדוֹת שָׁם אֶת־הַנְּפָשׁוֹת לְפֹרְחוֹת (יחזקאל יג, כ), פירוש מעופפות. תרגום יְעוֹפֵף עַל־הָאָרֶץ (בראשית א, כ) יְפָרַח עַל אַרְעָא. ופירוש אשר אתנה מצדדות להרגם להיות נפשותם פורחות והולכות להם. 

פרט  
וּפֶרֶט כַּרְמְךָ לֹא תְלַקֵּט (ויקרא יט, י), בשש נקודות, והם הגרגרים האחדים הנושרים בעת הבצירה. ואמרו רבותינו ז"ל (פאה פו משנה ה. דף ח, ע"א) שני גרגרים פרט, שלשה אינן פרט. ודומה הלשון הזה למה שאמרו (בבא מציעא נז, ע"ב) כלל ופרט. ומזה הַפֹּֽרְטִים עַל־פִּי הַנָּבֶל (עמוס ו, ה), פירוש מתאחדים. או פירוש הפורטים כלומר פותחים השירים והזמירות שלהם על פי הנבל. ודומה לו בלשון רבותינו ז"ל (בבא קמא קיז, סוף ע"א) הוו פריטין שפותיה. ויש מפרשים הפורטים מלשון פרוטה הידוע בדברי רבותינו ז"ל (קדושין פא משנה א. דף ב' ע"ב) כלומר שנותן כל אחד פרוטה למשורר. 

פרך  
וַיַּֽעֲבִדוּ מִצְרַיִם אֶת־בְּנֵי יִשְׂרָאֵל בְּפָֽרֶךְ (שמות א, יג), לֹֽא־יִרְדֶּנּוּ בְּפֶרֶךְ לְעֵינֶֽיךָ (ויקרא כה, נג), בשש נקודות, פירוש בקושי וברצוץ. ובדברי רבותינו ז"ל (חולין מו, ע"ב) שתהא נפרכת בצפורן. וְעָשִׂיתָ פָרֹכֶת (שמות כו, לא), פירוש יריעה שהיתה מסך לארון להבדיל בינו ובין אהל מועד. ובדברי רבותינו (פרקי דרבי אליעזר פרק מא) ותלה בחופת בנו פרכיות שחורות, פירוש יריעות שחורות כאהלי קדר.

פרם  
וּבְגָדָיו לֹא יִפְרֹֽם (ויקרא כא, י), וּבִגְדֵיכֶם לֹֽא־תִפְרֹמוּ וְלֹא תָמֻתוּ (שם י, ו), בְּגָדָיו יִהְיוּ פְרֻמִים (שם יג, מה), ענין קריעה. ואחר שאמרו רבותינו ז"ל (סוטה פא משנה ה. דף ו, ע"א) ואוחז בבגדיה אם נקרעו נקרעו ואם נפרמו נפרמו, נראה כי יש הפרש בין קריעה לפרימה, כי הקריעה בבגד גופו שלא במקום התפר, והפרימה במקום התפר.

פרס  
הֲלוֹא פָרֹס לָֽרָעֵב לַחְמֶךָ (ישעיה נח, ו). וכן פֹּרֵשׂ אֵין לָהֶֽם (איכה ד, ד), וּפָֽרְשׂוּ כַּֽאֲשֶׁר בַּסִּיר (מיכה ג, ג), אף על פי שנכתבו בשֹי"ן ענינם ענין חתיכה בידים פציי"ר בלע"ז. ודומה לו בדברי רבותינו ז"ל (דמאי פ"ה משנה ה. דף טו, ע"ב) הנותן פרוסה לעני. וכן בא הלשון [במין הדגוש] עלׄ פריסת הידים והגוף באבל מרוב הצער תִּתְיַפֵּחַ תְּפָרֵשׂ כַּפֶּיהָ (ירמיה ד, לא), פֵּֽרְשָׂה צִיּוֹן בְּיָדֶיהָ (איכה א, יז), והן כתובין בשֹי"ן. ונכתב בסמ"ך וְלֹֽא־יִפְרְסוּ לָהֶם עַל־אֵבֶל (ירמיה טז, ז), והמסורת כל לשון פריסת כתוב בשִֹי"ן בר מן ב' כתיבין סמ"ך הֲלוֹא פָרֹס לָֽרָעֵב לַחְמֶךָ, ולא יִפְרְסוּ להם. ופירוש ולא יפרסו להם ולא יבואו לנחמו על מת (שם) כלומר לא יספדו על המתים ולא ינחמו החיים. והמפרשים פירשו ולא יפרסו להם לא יפרסו על אבל כמו שפורסים לאבל ובוצעין לו הלחם  כשמברין אתו וזהו שאמר לנחמו עד מת. וכן פירש אדוני אבי ז"ל פֵּֽרְשָׂה צִיּוֹן ציון בידיה, כי המנהג של מנחמין פורשין לחם לאבל והיא בעצמה פרשה בידיה כי אין מנחם לה.  וענין אחר כֹּל מַפְרֶסֶת פַּרְסָה (ויקרא יא, ג), שיש לה שתי פרסות. ופירשו עוד וְשֹׁסַעַת שֶׁסַע (שם), שפרסותיה סדוקות מלמטה כמו מלמעלה, כי יש בהמת שפרסותיה סדוקות מלמעלה ומלמטה דבוקות כמו שאמר (שם יא, כו) לכל הבהמה אשׁר היא מַפְרֶסֶת פַּרְסָה וְשֶׁסַע אֵינֶנָּה שֹׁסַעַת כמו הגמל והדוב והכלב והחתול. ובא השם הזה בלשון זכרים וּפַרְסֵיהֶן יְפָרֵֽק (זכריה יא, טז). וְאֶת־הַפֶּרֶס (ויקרא יא, יג), בשש נקודות והוא עוף גדול שוכן במדבר, כדברי רבותינו ז"ל (חולין סב, ע"א) פרס ועזניה בישוב לא שכיחי. וכתב רבי יונה והוא שקורין לו בערבי עקא"ב.

פרע  
שִׁמְעוּ מוּסָר וַֽחֲכָמוּ וְאַל־תִּפְרָֽעוּ (משלי ח, לג), וַתִּפְרְעוּ כָל־עֲצָתִי (שם א, כה), פּוֹרֵעַ מוּסָר (שם טו, לב), פְּרָעֵהוּ אַל־תַּֽעֲבָר־בּוֹ (שם ד, טו). והנפעל בְּאֵין חָזוֹן יִפָּרַֽע עָם (שם כט, יח). והפעל הכבד [הִפְעִיל] תַּפְרִיעוּ אֶת־הָעָם מִֽמַּֽעֲשָׂיו (שמות ה, ד), ענין כלם והדומים להם המרי והריחוק והבטול. ויש מפרשים אותם מדברי רבותינו ז"ל (מגילה פב משנה א. דף יז, ע"א) הקורא ארת המגלה למפרע, כלומר השבת הדבר לאחור וההפך. וכן לֹֽא־אֶפְרַע וְלֹֽא־אָחוּס (יחזקאל כד, יד), כלומר שלא אשוב אחור ממה שדברתי. וענין אחר כִּי פָרֻעַ הוּא כִּֽי־פְרָעֹה אַֽהֲרֹן (שמות לב, כה), פירוש מגולה ממעשיו הרעים. וכן וּפָרַע אֶת־רֹאשׁ הָֽאִשָּׁה (במדבר ה, יח), כלומר יגלה שער ראשה הנסתר תחת הצעיף. וכן גַּדֵּל פֶּרַע שְׂעַר רֹאשֽׁוֹ (שם ו, ה), הפ"א בסגול. וְרֹאשׁוֹ יִהְיֶה פָרוּעַ (ויקרא יג, מה), אֶת־רֹאשׁוֹ לֹא יִפְרָע (שם כא, י), רָֽאשֵׁיכֶם אַל־תִּפְרָעוּ (שם י, ו), כי דרך האבל לגלות ראשו ולהסיר מצנפתו או מגבעתו ופארו מעל ראשו. ופירוש גַּדֵּל פֶּרַע כי כשיגדל שערו הנה הוא מגולה תחת המצנפת. ויש מפרשים מזה הענין בִּפְרֹעַ פְּרָעוֹת בְּיִשְׂרָאֵל (שופטים ה, ב). כִּי הִפְרִיעַ בִּֽיהוּדָה (דברי הימים ב' כח, יט). וענין אחר מראשׁ פַּרְעוֹת אויב (דברים לב, מ), נקמות האויב. וכן בפרוע פרעות בישראל. והפעל הכבד [הִפְעִיל] כִּי הִפְרִיעַ בִּֽיהוּדָה. ותרגום נְקֹם נִקְמַת בְּנֵי יִשְׂרָאֵל (במדבר לא, ב) אִתְפְּרַע פֻּרְעֲנוּת.

פרץ  
עַל אֲשֶׁר פָּרַץ י"י פֶּרֶץ בְּעֻזָּה (שמואל ב' ו, ח)  פָּֽרְצוּ וַיַּֽעֲבֹרוּ (מיכה ב, יג), אֲשֶׁר־הֵמפְּרוּצִים [הֵם פְּרוּצִים] (נחמיה ב, יג), פָּרֹץ גְּדֵרוֹ (ישעיה ה, ה), פָּרָצוּ וְדָמִים בְּדָמִים נָגָֽעוּ (הושע ד, ב), וַתִּפְרָץ־בָּם מַגֵּפָֽה (תהלים קו, כט), פֶּן־יִפְרָץ־בָּֽם (שמות יט, כד), פָּרַץ נַחַל מֵֽעִם־גָּר (איוב כח, ד), יִפְרְצֵנִי פֶרֶץ עַל־פְּנֵי־פָרֶץ (שם טז, יד), וְתִירוֹשׁ יְקָבֶיךָ יִפְרֹֽצוּ (משלי ג, י), מַה־פָּרַצְתָּ עָלֶיךָ פָּרֶץ (בראשית לח, כט), וּפָֽרַצְתָּ יָמָּה וָקֵדְמָה (שם כח, יד), וַיִּפְרֹץ הָאִישׁ מְאֹד (שם ל, מג), וּמִקְנֵהוּ פָּרַץ בָּאָֽרֶץ (איוב א, י), כֵּן יִרְבֶּה וְכֵן יִפְרֹץ (שמות א, יב), כִּי־יָמִין וּשְׂמֹאול תִּפְרֹצִי (ישעיה נד, ג). והנפעל אֵין חָזוֹן נִפְרָֽץ (שמואל א' ג, א). וההתפעל הַמִּתְפָּרְצִים אִישׁ מִפְּנֵי אֲדֹנָֽיו (שם א' כה, י). והכבד [פִּעֵל] וְחוֹמַת יְרֽוּשָׁלַם מְפֹרָצֶת (נחמיה א, ג). והשם פֶּרֶץ בשש נקודות. כְּפֶרֶץ רָחָב יֶאֱתָיוּ (איוב ל, יד), פֶרֶץ עַל־פְּנֵי־פָרֶץ (שם טז, יד). ובתוספת מ"ם וְעַל מִפְרָצָיו יִשְׁכּֽוֹן (שופטים ה, יז). לֹא עֲלִיתֶם בַּפְּרָצוֹת (יחזקאל יג, ה), אפשר שהוא מקובץ מן פֶּרֶץ כמו מן אֶרֶץ אֲרָצוֹת. או יהיה האחר ממנו פִּרְצָה. וכן בדברי רבותינו ז"ל (כתובות ו, ע"ב) פרצה דחוקה מותר להכנס בה בשבת, והתאר אָרְחוֹת פָּרִֽיץ (תהלים יז, ד), וּפְרִיץ חַיּוֹת בַּל־יַֽעֲלֶנָּה (ישעיה לה, ט). ומשקל אחר וּבָֽאוּ־בָהּ פָּרִיצִים וְחִלְּלֽוּהָ (יחזקאל ז, כב), הַמְעָרַת פָּֽרִצִים (ירמיה ז, יא), וּבְנֵי פָּֽרִיצֵי עַמְּךָ (דניאל יא, יד), כלם ענין אחר והוא ענין ההריסה והנתיצה, אבל לרוב הדברים ושופעם ידמם לפריצה כמו וּמִקְנֵהוּ פָּרַץ בָּאָֽרֶץ, וְתִירוֹשׁ יְקָבֶיךָ יִפְרֹֽצוּ, וַיִּפְרֹץ הָאִישׁ מְאֹד, וּפָֽרַצְתָּ יָמָּה וָקֵדְמָה, הדומים להם כאילו מרובם יפרצו הגדרים שלא יכילם מקום נגדר, ובהפך זה נאמר הִזְנוּ וְלֹא יִפְרֹצוּ (הושע ד, י). וכן וְעַל מִפְרָצָיו יִשְׁכּֽוֹן, רצונו לומר מקום התפשטות הנהרות. ויש מפרשים ועל מפרציו המקומות שפרוצות העירות שם ישכון לשמרם מפני האויבים לפיכך לא בא למלחמה. וכן נִפְרְצָה נִשְׁלְחָה (דברי הימים. א' יג, ב), כלומר נשלחה הנה והנה. וענין אחר וַיִּפְרְצוּ־בוֹ עֲבָדָיו (שמואל א' כח, כג), וַיִּפְרָץ־בּוֹ אַבְשָׁלוֹם (שם ב' יג, כז), וַיִּפְרָץ־בּוֹ וַיָּצַר כִּכְּרַיִם כֶּסֶף (מלכים ב' ה, כג), וַיִּפְרָץ־בּוֹ וְלֹֽא־אָבָה לָלֶכֶת וַיְבָֽרֲכֵֽהוּ (שמואל ב' יג, כה), כלם ענין ההפצר והוא הפוך מן וַיִּפְצַר־בָּם מְאֹד (בראשית יט, ג). וכבר פירשתיו.

פרק  
וּפָֽרַקְתָּ עֻלּוֹ מֵעַל צַוָּארֶֽךָ (בראשית כז, מ), פֹּרֵק וְאֵין מַצִּֽיל (תהלים ז, ג). והשם וְאַֽל־תַּֽעֲמֹד עַל־הַפֶּרֶק (עבדיה יד), כַּחַשׁ פֶּרֶק מְלֵאָה (נחום ג, א), בשש נקודות. והפעל הכבד [פִּעֵל] פָּֽרְקוּ נִזְמֵי הַזָּהָב (שמות לב, ב), וּפַרְסֵיהֶן יְפָרֵֽק (זכריה יא, טז), מְפָרֵק הָרִים (מלכים א' יט, יא). וההתפעל הִתְפָּרָקוּ וַיִּתְּנוּ־לִי (שמות לב, כד), וַיִּֽתְפָּֽרְקוּ כָּל־הָעָם (שם לב, ג). ופירוש התפרקו מנזמי הזהב אשר באזניהם, ולפיכך בא בלשון התפעל כי ברצון גדול עשו ורצו להיותם נפרקים מנזמיהם שלא יהיו להם עוד. הִתְפָּרְקוּ וְיָבֵשׁוּ (יחזקאל יט, יב), הכל כענין השבר והפרשת דבר מדבר. ופירוש וְאַֽל־תַּֽעֲמֹד עַל־הַפֶּרֶק, לא היה לך לעמוד על השבר הבא לישראל, אך היה לך להצילם אם הייית יכול. ובא כדרך לֹא תַֽעֲמֹד עַל־דַּם רֵעֶךָ (ויקרא יט, טז). ויש מפרשים על הפרק בראשי הדרכים מקום שיתפרקו ממנו הדרכים שם היית עומד והיית אומר לבבליים אי זה דרך הלך הפליט. וַתִּשָּׁבֵר מַפְרַקְתּוֹ (שמואל א' ד, יח), הוא עצם הצואר. וכן אמרו רבותינו ז"ל (חולין י, ע"ב) ודילמא בעצם המפרקה איפגים, ולפי שהוא פרקים פרקים נקרא כן. וענין קרוב לענין הראשון וַיִּפְרְקֵנוּ מִצָּרֵינוּ (תהלים קלו, כד), פֹּרֵק אֵין מִיָּדָֽם (איכה ה, ח), תרגום וַיּוֹשַׁע (שמות יד, ל) וּפְרַק. 

פרשׁ  
לִפְרשׁ לָהֶם עַל־פִּי י"י (ויקרא כד, יב). והשם וְאֵת פָּרָשַׁת הַכֶּסֶף (אסתר ד, ז), וּפָרָשַׁת גְּדֻלַּת מָרְדֳּכַי (שם י, ב). והפעל הכבד [פִּעֵל] וַיִּקְרְאוּ בַסֵּפֶר בְּתוֹרַת הָֽאֱלֹהִים מְפֹרָשׁ (נחמיה ח, ח). ושלא נזכר פעלו ממנו [פֻּעַל]  לֹא פֹרַשׁ מַה־יֵּֽעָשֶׂה לֽוֹ (במדבר טו, לד), ענין הכל הביאור והפירוש. והנפעל בענין קרוב לזה בְּיוֹם־הֱיוֹתוֹ בְתֽוֹךְ צֹאנוֹ נִפְרָשׁוֹת (יחזקאל לד, יב), פירושו נפרדות. וענין אחר הפעל הכבד [הִפְעִיל] וּכְצִפְעֹנִי יַפְרִֽשׁ (משלי כג, לב), הוא ענין טריקה בדברי רבותינו ז"ל (עבודה זרה כז, ע"ב) חויא טרקיא, פונזיי"ר בלע"ז. ומזה הענין נקרא רוכב הסוס פרש פָּרָשׁ מַֽעֲלֶה (נחום ג, ג), פירוש מעלה להב החרב וברק חנית, ווי"ו וְלַהַב נוספת כוי"ו וַיִּשָּׂא אַבְרָהָם אֶת־עֵינָיו (בראשית כב, ד). או הוא חסר רוצה לומר מעלה חנית או כידון והדומה להם מכלי המלחמה. בְּרִכְבּוֹ וּבְפָֽרָשָֽׁיו (שמות יד, יז), אֶת־הָרֶכֶב וְאֶת־הַפָּרָשִׁים (שם יד, כח), מִקּוֹל פָּרָשׁ (ירמיה ד, כט). ונקרא כן לפי שהוא מפריש הסוס במגפים שברגליו להריץ אתו. ויתכן להיות מזה וּפָרָשָׁיו לֹֽא־יְדֻקֶּֽנּוּ (ישעיה כח, כה), הם שיני החרוץ שהם חדים. ויש מפרשים סוּסִים וּפָֽרָשִׁים וּפְרָדִים נָֽתְנוּ עִזְבוֹנָֽיִךְ (יחזקאל כז, יד), מין מסוסים מיוחסים יקראו כן. ואין צורך רק הוא כמשמעו וענינו כמו שאמר המה רכליך בנפש אדם. וענין אחר וְזֵרִיתִי פֶרֶשׁ עַל־פְּנֵיכֶם פֶּרֶשׁ חַגֵּיכֶם (מלאכי ב, ג), בשש נקודות. וְאֶת־עֹרוֹ וְאֶת־פִּרְשׁוֹ (שמות כט, יד), עַל־פִּרְשָׁהּ יִשְׂרֹֽף (במדבר יט, ה), הוא הזבל שבכרם הבהמה. 

פרשֹ  
הֵֽן־פָּרַשׂ עָלָיו אוֹרוֹ (איוב לו, ל), פָּרַשׂ עָנָן לְמָסָךְ (תהלים קה, לט), וּפָרַשׂ כַּפָּיו אֶל־הַבַּיִת (מלכים א' ח, לח), אֶפְרֹשׂ אֶת־כַּפַּי אֶל־י"י (שמות ט, כט), וַיִּפְרֹשׂ אוֹתָהּ לְפָנַי (יחזקאל ב, י), וּפָֽרְשׂוּ בֶֽגֶד־כְּלִיל תְּכֵלֶת (במדבר ד, ו), וְכַפָּיו פְּרֻשׂוֹת הַשָּׁמָֽיִם (מלכים א' ח, נד), פֹּֽרְשֵׂי כְנָפַיִם (שמות כה, כ), פָּרְשׂוּ רֶשֶׁת לְיַד מַעְגָּל (תהלים קמ, ו), וְרֶשֶׁת פְּרוּשָׂה עַל־תָּבֽוֹר (הושע ה, א), וּפֹרְשֵׂי מִכְמֹרֶת (ישעיה יט, ח), כְּשַׁחַר פָּרֻשׂ עַל־הֶֽהָרִים (יואל ב, ב). והפעל הכבד ממנו [פִּעֵל]  וּפֵרַשׂ יָדָיו בְּקִרְבּוֹ (ישעיה כה, יא), כַּֽאֲשֶׁר יְפָרֵשׂ הַשֹּׂחֶה לִשְׂחוֹת (שם), פֵּרַשְׂתִּי יָדַי אֵלֶיךָ (תהלים קמג, ו), פֵּרַשְׂתִּי יָדַי כָּל־הַיּוֹם אֶל־עַם סוֹרֵר (ישעיה סה, ב), בְּפָרֵשׂ שַׁדַּי (תהלים סח, טו), וּבְפָרִשְׂכֶם כַּפֵּיכֶם (ישעיה א, טו), ענין כלם והדומים להם ענין שטוח. והשם מזה הענין מִפְרְשֵׂי־עָב (איוב לו, כט), והוא התפשטות העבים. וענין אחר קרוב לזה מבנין נפעל וְהַנִּשְׁאָרִים לְכָל־רוּחַ יִפָּרֵשׂוּ (יחזקאל יז, כא). והכבד [פִּעֵל] כִּי כְּאַרְבַּע רוּחוֹת הַשָּׁמַיִם פֵּרַשְׂתִּי אֶתְכֶם (זכריה ב, י), ענין פזור, פירוש כמו שארבע רוחות השמים רחוקים זה מזה כן ארחיק אתכם זה מזה בפזרי אתכם. וענין אחר וּפָֽרְשׂוּ כַּֽאֲשֶׁר בַּסִּיר (מיכה ג, ג), פֹּרֵשׂ אֵין לָהֶֽם (איכה ד, ד). והכבד [פִּעֵל] פֵּֽרְשָׂה צִיּוֹן בְּיָדֶיהָ (שם א, יז), תְּפָרֵשׂ כַּפֶּיהָ (ירמיה ד, לא), פירשתים בשער פָּרַס. ויש מפרשים מזה בְּפָרֵשׂ שַׁדַּי.

פרת  
וְהַנָּהָר הָֽרְבִיעִי הוּא פְרָֽת (בראשית ב, יד). ופירש אדוני אבי ז"ל מזה הַפַּרְתְּמִים (אסתר א, ג). כלומר הַפַּֽחֲווֹת היושבים על נהר פרת.

פשֹה  
כִּֽי־פָשָׂה הַנֶּגַע (ויקרא יג, נא), וְאִם־פָּשׂה תִפְשֶׂה (שם יג, ז), לֹא פָשָׂתָה (שם יג, כג), ענינם הפשטה והפרצה.

פשׁח  
וַֽיְפַשְּׁחֵנִי שָׂמַנִי שֹׁמֵֽם (איכה ג, יא), ענינו שסעני ובקעני. ותרגום וַיְשַׁסֵּף שְׁמוּאֵל אֶת־אֲגָג (שמואל א' טו, לג) וּפָשַׁח שְׁמוּאֵל. ובמשנה (שביעית פ"ד משנה ו. דף לח, ע"ב) אילן שנפשח קושרין אותו בשביעית. ועוד בדבריהם (ביצה לג, ע"ב) הוה מפשח ויהיב לן אלוותא  אלוותא.

פשׁט  
וּפָשַׁט אֶת־בְּגָדָיו (ויקרא ו, ד), וַיִּפְשַׁט גַּם־הוּא בְּגָדָיו (שמואל א' יט, כד), וְאֶת־בִּגְדֵי רִקְמָתָם יִפְשֹׁטוּ (יחזקאל כו, יז). ותאר לנקבה פְּשֹׁטָֽה וְעֹרָה (ישעיה לב, יא), או הוא מקור בתוספת ה"א. והוא הנכון כי הוא מלעיל. והכבד [פִּעֵל] לְפַשֵּׁט אֶת־הַֽחֲלָלִים (שמואל א' לא, ח), וְהָעָם יָשֻׁבוּ אַֽחֲרָיו אַךְ־לְפַשֵּֽׁט (שם ב' כג, י), פירוש לפשט החללים שהיה הוא הורג. וההתפעל וַיִּתְפַּשֵּׁט יְהֽוֹנָתָן אֶֽת־הַמְּעִיל אֲשֶׁר עָלָיו (שם א' יח, ד), פירוש מן המעיל. וכבד אחר [הִפְעִיל] כְּבוֹדִי מֵֽעָלַי הִפְשִׁיט (איוב יט, ט). פֶּן־אַפְשִׁיטֶנָּה עֲרֻמָּה (הושע ב, ג), פירוש אפשיטנה שתהיה ערומה מכל בגדיה. וְהַפְשֵׁט אֶֽת־אַֽהֲרֹן (במדבר כ, כז), ענינם ידוע. וכן להסרת העור מעל הבשר וְהִפְשִׁיט אֶת־הָֽעֹלָה (ויקרא א, ו), וְעוֹרָם מֵֽעֲלֵיהֶם הִפְשִׁיטוּ (מיכה ג, ג), וענין אחר וּפָֽשַׁטְתָּ עַל־הָעִיר (שופטים ט, לג), וַֽעֲמָלֵקִי פָֽשְׁטוּ (שמואל א' ל, א), אַל־פְּשַׁטְתֶּם הַיּוֹם (שם כז, י), וַיִּפְשְׁטוּ עַל־הַגְּמַלִּים (איוב א, יז), ענין הפריצה וההליכה לשלול שלל.

פשׁע  
מֶלֶךְ מוֹאָב פָּשַׁע בִּי (מלכים ב' ג, ז), וְהֵם פָּשְׁעוּ בִֽי (ישעיה א, ב), וַיִּפְשְׁעוּ יִשְׂרָאֵל בְּבֵית דָּוִד (מלכים א' יב, יט), פָּשֹׁעַ וְכַחֵשׁ (ישעיה נט, יג), בְּיָמָיו פָּשַׁע אֱדוֹם מִתַּחַת יַד־יְהוּדָה (מלכים ב' ח, כ), אָז תִּפְשַׁע לִבְנָה בָּעֵת הַהִֽיא (שם ח, כב), וּפֹשֵׁעַ מִבֶּטֶן קֹרָא לָֽךְ (ישעיה מח, ח), וְלַפֹּֽשְׁעִים יַפְגִּֽיעַ (שם נג, יב). כְּהָתֵם הַפּֽשְׁעִים (דניאל ח, כג), כתב החכם רבי יונה שהוא שם כמו כְּהָתֵם הַפּֽשְׁעִים רצונו לומר העונשים שעברו עליהם. והחכם רבי אברהם אבן עזרא ז"ל פירשו כמשמעו פועלים. והטעם כי בעבור שהיו פושעי ישראל רבים על כן נמכרו ביד היונים. והשם עַֽל־כָּל־דְּבַר־פֶּשַׁע (שמות כב, ח), בסגול. מַה־פִּשְׁעִי (בראשית לא, לו), וְעַל כָּל־פְּשָׁעִים תְּכַסֶּה אַֽהֲבָֽה (משלי י, יב), וְאֶת־כָּל־פִּשְׁעֵיהֶם (ויקרא טז, כא). והנפעל אָח נִפְשָׁע מִקִּרְיַת־עֹז (משלי יח, יט),  פירוש קשה הוא מקרית עוז. ענין הפשע הוא המרד וצאת מרשות האדון או המצוה אותו על הדבר. וכן אמרו רבותינו ז"ל (יומא לו, ע"ב) עונות אלו הזדונות וכן הוא אומר הִכָּרֵת תִּכָּרֵת הַנֶּפֶשׁ הַהִוא עֲוֹנָה בָֽהּ (במדבר טו, לא), פשעים אלו המרדים וכן הוא אומר מֶלֶךְ מוֹאָב פָּשַׁע בִּי, אָז תִּפְשַׁע לִבְנָה בָּעֵת הַהִֽיא, חטאים אלו השגגות וכן הוא אומר נֶפֶשׁ כִּי־תֶֽחֱטָא בִשְׁגָגָה (ויקרא ד, ב). וכן מה שנאמר בענין הפקדון עַֽל־כָּל־דְּבַר־פֶּשַׁע, ורצונו לומר פשע בפקדון שלא שמרו כדרך השומרים, אף על פי שאין כאן מרד ואינו מאבדו בידים נקרא פושע, כי אחר שאינו נותן עיניו ולבו ושמירתו בפקדון אשר הפקד אתו כאילו הוא מורד במפקיד אצלו ויוצא מתחת יד מצותו שצוהו לשמור הדבר וקבל עליו לשמרו ולא שמרו.

פשֹע  
אֶפְשֳׂעָה בָהּ (ישעיה כז, ד), פירוש אצעדה, והוא בקמץ חטף במקצת הספרים. והשם כִּי כְפֶשַׂע בֵּינִי וּבֵין הַמָּֽוֶת (שמואל א' כ, ג), בסגול. ענינו כצעד כלומר דבר מועט. והלשון הזה מורגל בדברי רבותינו ז"ל (שבת קיג, ע"ב. תענית י, ע"ב) באמרם פסיעה גסה נוטלת אחד מחמש מאות ממאור עיניו של אדם. וכנה הערוה בלשון הזה ואמר עַד־הַמִּפְשָׂעָה (דברי הימים א' יט, ד), כמו שכנה גם כן ברגלים כמו שאמר וְלֹֽא־עָשָׂה רַגְלָיו (שמואל ב' כד, כה), אַךְ מֵסִיךְ הוּא אֶת־רַגְלָיו (שופטים ג, כד).

פשֹק  
פֹּשֵׂק שְׂפָתָיו מְחִתָּה־לֽוֹ (משלי יג, ג), כלומר פותח. והכבד [פִּעֵל] וַתְּפַשְּׂקִי אֶת־רַגְלַיִךְ (יחזקאל טז, כה), פירוש ותפתחי והוא על דרך המשגל. 

פשׁר  
וּמִי יוֹדֵעַ פֵּשֶׁר דָּבָר (קהלת ח, א), בחמש נקודות. ויש ספרים שהוא בשש נקודות ענינו פתרון דבר. ותרגום אִישׁ כְּפִתְרוֹן חֲלֹמוֹ (בראשית מא, יא) גְּבַר כְּפִשְׁרַן חֶלְמֵהּ.


פשׁת  
וְהַפִּשְׁתָּה וְהַשְּׂעֹרָה נֻכָּתָה (שמות ט, לא), וּפִשְׁתָּה כֵהָה לֹא יְכַבֶּנָּה (ישעיה מב, ג). ובא הכנוי בלשון זכרים ואף על פי שהענין לשון נקבות צַמְרִי וּפִשְׁתִּי (הושע ב, ז), ובא הקבוץ גם כן בלשון זכרים כַּפִּשְׁתִּים אֲשֶׁר בָּעֲרוּ בָאֵשׁ (שופטים טו, יד), בַּצֶּמֶר אוֹ בַפִּשְׁתִּים (ויקרא יג, נב). בְּפִשְׁתֵּי הָעֵץ (יהושע ב, ו), ופירושו בעצי הפשתים כי עדין היה בקנה שלו והוא יקרא עץ. וימצא בסמיכות הזה בלשון הקדש כי פעמים ישוב הסומך נסמך והנסמך סומך כמו תוֹלַעַת שָׁנִי (שמות כה, ד: לו, ח), וְאֶת־שְׁנִי הַתּוֹלַעַת (ויקרא יד, ו, נא), זהו כשיתכן כל אחד מהם סומך ונסמך, והכל לפי הענין והביאור.

פתת  
פָּתוֹת אֹתָהּ פִּתִּים (ויקרא ב, ו), ענין חתיכה ושבר. וכן פַת־לֶחֶם (בראשית יח, ה), חתיכה לחם. וְאֹכַל פִּתִּי לְבַדִּי (איוב לא, יז), מִפִּתּוֹ תֹאכַל (שמואל ב' יב, ג) פִּֽתְּךָ־אָכַלְתָּ תְקִיאֶנָּה (משלי כג, ח). מַשְׁלִיךְ קַֽרְחוֹ כְפִתִּים (תהלים קמו, יד), פירושו כמו הדבר הנבצע לבצעים ובתשלומו וּבִפְתוֹתֵי לֶחֶם (יחזקאל יג, יט). מסר רבי יהודה בזה ענין אחר מהפעל הכבד [הִפְעִיל] וַֽהֲפִתִּיתָ בִּשְׂפָתֶֽיךָ (משלי כד, כח), ומשפט המלה הֲפִתּוֹתָ בחולם. ועוד נכתבנו בשרש פָּתָה על מתכנתו. ויתכן להיותו מהענין הנזכר ענין שבירה וחתיכה לענין הפסוק שאמר אַל־תְּהִי עֵֽד־חִנָּם בְּרֵעֶךָ (משלי כד, כח) שאם תהיה עד חנם בו תשברהו ותכהו בשפתיך. 

פתה  
פֶּן־יִפְתֶּה לְבַבְכֶם (דברים יא, טז), וַיִּפְתְּ בַּסֵּתֶר לִבִּי (איוב לא, כז), וּלְפֹתֶה שְׂפָתָיו לֹא תִתְעָרָֽב (משלי כ, יט), ענינו הטיית הלב לזולתו שלא על דרך האמת והשכל. ופירוש וּלְפֹתֶה שְׂפָתָיו לֹא תִתְעָרָֽב ולפותה בשפתיו, כלומר אל תתערב למי שנוטה אליך בשפתיו ובדברו חלקלקות אליך ולבו לא נכון עמך. וּפֹתֶה תָּמִית קִנְאָֽה (איוב ה, ב), מי שיטה לכל דבר שיראה ויתאוה לו תמיתנו הקנאה שיקנא לכל דבר חמדה שיראה לזולתו. כְּיוֹנָה פוֹתָה אֵין לֵב (הושע ז, יא), פירוש כמו היונה שנוטה אל האוכל ואין לה לב להבין ולהשכיל כי הרשת פרושה ללכדה בנטותה עד האוכל כן אפרים שנטה אל אשר תמשכהו תאותו למצרים ולאשור לבקש עזר ואין לו לב לדעת ולהבין כי יוצר הכל יכשילם בלכתם לבקש עזר מבלתו. וכן אמר בפסוק שאחריו כאשר יֵלֵכוּ אֶפְרוֹשׂ עֲלֵיהֶם רִשְׁתִּי (הושע ז, יב). ולפיכך נקרא השוטה פתי לפי שהוא נוטה לכל דבר כמו שאמר פֶּתִי יַֽאֲמִין לְכָל־דָּבָר (משלי יד, טו) שֹׁמֵר פְּתָאיִם י"י (תהלים קטז, ו), נכתב באל"ף יו"ד, האל"ף נחה ואיננו למ"ד הפעל כי היו"ד הנעה ה"א למ"ד הפעל ויו"ד הרבים נפלה. וכן נָֽחֲלוּ פְתָאיִם (משלי יד, יח), וָאֵרֶא בַפְּתָאיִם (שם ז, ז), הָבִינוּ פְתָאיִם (שם ח, ה), עִזְבוּ פְתָאיִם (שם ט, ו), פְּתָאיִם עָֽבְרוּ נֶעֱנָֽשׁוּ (שם כז, יב). ונכתבו בלא אל"ף עם יו"ד למ"ד הפעל לבד עַד־מָתַי פְּתָיִם (שם א, כב), כִּי מְשׁוּבַת פְּתָיִם (שם א, לב). ונכתב בשני יו"דין ביו"ד למ"ד הפעל וביו"ד הרבים וּפְתָיִים עָֽבְרוּ וְֽנֶעֱנָֽשׁוּ (שם כב, ג). ושם דבר פְּתַיּוּת וּבַל־יָֽדְעָה־מָּֽה (שם ט, יג). ובמשקל התאר עַד־מָתַי פְּתָיִם תְּֽאֵֽהֲבוּ פֶתִי (שם א, כב), בשקל מְרִי. ומזה הענין והעקר נגזרה מלת פתאום והאל"ף תמורת הה"א למ"ד הפעל והוא בשקל שִׁלְשֹׁם וַיֹּאמֶר י"י פִּתְאֹם (במדבר יב, ד), וּפִתְאֹם יָבוֹא אֶל־הֵֽיכָלוֹ (מלאכי ג, א), עַל־כֵּן פִּתְאֹם יָבוֹא אֵידוֹ (משלי ו, טו), שהוא ענין מהירות ופתע ודבר שלא ירגיש אדם עד שיהיה, כי הפתי עושה דבריו במהירות כמו שאמר וַֽעֲצַת נִפְתָּלִים נִמְהָֽרָה (איוב ה, יג). ולנחץ הדבר יותר נכפל עם פתע בְּפֶתַע פִּתְאֹם (במדבר ו, ט), אֲשֶׁר־פִּתְאֹם לְפֶתַע (ישעיה ל, יג). והנפעל אִם־נִפְתָּה לִבִּי (איוב לא, ט), פִּתִּיתַנִי י"י וָֽאֶפָּת (ירמיה כ, ז), משפטו אֶפָּתֶה. והפעל הכבד [פִּעֵל] פִּתִּיתַנִי י"י (שם), פִּתֵּיתִי אֵת הַנָּבִיא הַהוּא (יחזקאל יד, ט), מִי יְפַתֶּה אֶת־אַחְאָב (מלכים א' כב, כ), הִנֵּה אָֽנֹכִי מְפַתֶּיהָ (הושע ב, טז), נכתב בו היו"ד במקום למ"ד הפעל. וכתב רבי אחי רבי משה מזה וַֽהֲפִתִּיתָ בִּשְׂפָתֶֽיךָ (משלי כד, כח), והה"א במקום אם כאילו אמר ואם פתית. ופירוש הפסוק כן הוא אַל־תְּהִי עֵֽד־חִנָּם בְּרֵעֶךָ (משלי כד, כח), ואם פתית כלומר אף על פי שפתית בשפתיך אשר כנגדו והעיד בעבורך עדות שקר אל תעיד ילו בעבור זה עדות שקר וזהו שאמר אחריו אל תאמר כאשר עשה לי כן אעשה לו וגו'. וענין אחר הפעל הכבד [הִפְעִיל] יַפְתְּ אֱלֹהִים לְיֶפֶת (בראשית ט, כז), משפטו יַפְתֶּה. ותרגום כִּֽי־יַרְחִיב י"י אֱלֹהֶיךָ (דברים יב, כ) אֲרֵי יַפְתֵּי. ויש מפרשים מזה הענין וּלְפֹתֶה שְׂפָתָיו (משלי כ, יט), כלומר למרחיב פיהו לדבר דברי ריק וחרפות וגדופי בני אדם אל תתחבר עמו או פירוש לענין שאמר (שם) גּֽוֹלֶה־סּוֹד הוֹלֵךְ רָכִיל ואמר וּלְפֹתֶה שְׂפָתָיו שמרחיב שפתיו ומגילה סוד לא תתערב עמו.

פתח  
וְדַלְתֵי שָׁמַיִם פָּתָֽח (תהלים עח, כג), כִּי לֹא פָתַח וַיַּךְ (מלכים ב' טו, טז). תרגום יונתן אֲרֵי לָא פְתָחַת תַּרְעָהָא לְאַשְׁלָמָא. וּפָֽתְחָה לָךְ (דברים כ, יא), וַיַּֽעַזְבוּ אֶת־הָעִיר פְּתוּחָה (יהושע ח, יז), לִֽהְיוֹת עֵינֶךָ פְתֻחֹת (מלכים א' ח, כט), יִפְתַּח יְהוָֹה לְךָ אֶת־אֽוֹצָרוֹ הַטּוֹב (דברים כח, יב), פְּתַח לְבָנוֹן דְּלָתֶיךָ (זכריה יא, א), פִּתְחוּ שְׁעָרִים וְיָבֹא גֽוֹי־צַדִּיק (ישעיה כו, ב), והמקור בחירק הפ"א בְּפִתְחִי אֶת־קִבְרֽוֹתֵיכֶם (יחזקאל לז, יג), וּכְפִתְחוֹ עָֽמְדוּ כָל־הָעָֽם (נחמיה ח, ה), פירוש כשפתח פיו לקרוא בתורה. פּוֹתֵחַ אֶת־יָדֶךָ (תהלים קמה, טז), פָתֹחַ תִּפְתַּח אֶת־יָֽדְךָ (דברים טו, ח), וְכֹל כְּלִי פָתוּחַ (במדבר יט, טו), וְאִגֶּרֶת פְּתוּחָה בְּיָדֽוֹ (נחמיה ו, ה). והנפעל שַֽׁעֲרֵי הַנְּהָרוֹת נִפְתָּחוּ (נחום ב, ז), יִֽהְיֶה מָקוֹר נִפְתָּח (זכריה יג, א), סָגוּר יִהְיֶה לֹא יִפָּתֵחַ (יחזקאל מד, ב). והשם עם נו"ן נפעל מַעְיַן מֵי נֶפְתּוֹחַ (יהושע טו, ט). והשם פֵּתַח דְּבָרֶיךָ יָאִיר (תהלים קיט, קל), הפ"א בקמץ קטן להבדיל בינו ובין פֶּתַח הַשָּׁעַר (שופטים יח, טז), שהוא בפתח קטן, שְׁמֹר פִּתְחֵי־פִֽיךָ (מיכה ז, ה). ויש מפרשים מזה מַגְבִּיהַּ פִּתְחוֹ מְבַקֶּשׁ־שָֽׁבֶר (משלי יז, יט), כלומר שמדבר גבוהות על בני אדם. וכן הוא מפורש בדברי רבותינו ז"ל (רבה אסתר דף קכז, ד). ומשקל אחר וְהֵם עַל־הַמַּפְתֵּחַ וְלַבֹּקֶר לַבֹּֽקֶר (דברי הימים א' ט, כז), כלומר ממונים לפתוח השערים לבקר לבקר. ובסמוך וּמִפְתַּח שְׂפָתַי מֵישָׁרִֽים (משלי ח, ו). ומשקל אחר וּלְךָ אֶתֵּן פִּתְחֽוֹן־פֶּה בְּתוֹכָם (יחזקאל כט, כא), פירוש בתוך ישראל כי יראו נבואותיך מתקיימות. ובשרש קָרַן אפרש הפסוק עוד. ומזה נקרא הפתח לַפֶּתַח חַטָּאת רֹבֵץ (בראשית ד, ז), בסגול. וַיֵּצֵא אֲלֵהֶם לוֹט הַפֶּתְחָה (שם יט, ו), וְהִֽשְׁתַּֽחֲווּ עַם־הָאָרֶץ פֶּתַח הַשַּׁעַר הַהוּא (יחזקאל מו, ג), מַגְבִּיהַּ פִּתְחוֹ (משלי יז, יט), כלומר שמתעסק בבניינים גדולים. על דרך שאמרו רבותינו ז"ל (סוטה יא, ע"א) כל העוסק בבנין מתמסכן. ונקרא פֶּתַח מה שיש מן השער חוץ לדלתות כי הכל יקרא שער בין מבפנים בין מבחוץ עם הדלתות והאסקופה החיצונה כמו שהיא עם המזוזות והמשקוף נקרא פתח לפי שהוא נפתח תמיד אף בהסגר הדלתות הוא נשאר פתוח. וכן שם הכלי שפותחין בו וַיִּקְחוּ אֶת־הַמַּפְתֵּחַ וַיִּפְתָּחוּ (שופטים ג, כה). ובסמוך לא נשתנה, מַפְתֵּחַ בֵּית־דָּוִד (ישעיה כב, כב), ותרגם יונתן מַפְתֵּחַ בֵּית מִקְדְשָׁא וְשׁוּלְטַן בֵּית דָוִד. ושלא נזכר פעלו מהדגוש [פִּעֵל] וּפִתְּחוּ שְׁעָרַיִךְ תָּמִיד (שם ס, יא), גַּם מֵאָז לֹֽא־פִתְּחָה אָזְנֶךָ (שם מה, ח), פִּתַּח הַסְּמָדַר (שיר השירים ו, יג), והחרק בהם תמורת השורק והראוי בהם וּפֻתְּחוּ, פֻּתְּחָה אזנך, פִּתַּח הַסְּמָדַר, כמו מֵֽאֶתְנַן זוֹנָה קִבָּצָה (מיכה א, ז) שהחרק תמורת שורק ומשפטו קֻבָּצָה. כן דעת המדקדקים. ויותר נכון בעיני שיהיו מן הדגוש בלא תמורה ויהיו פעלים עומדים. ובענין ההתר שהוא קרוב לענין הפתיחה כִּֽי־יִתְרִו [יִתְרִי] פִתַּח וַיְעַנֵּנִי (איוב ל, יא), מוּסַר מְלָכִים פִּתֵּחַ (שם יב, יח), וַיְפַתַּח הַגְּמַלִּים (בראשית כד, לב), אַל־יִתְהַלֵּל חֹגֵר כִּמְפַתֵּֽחַ (מלכים א' כ, יא), פַּתֵּחַ חַרְצֻבּוֹת רֶשַׁע (ישעיה נח, ו), לְפַתֵּחַ בְּנֵי תְמוּתָֽה (תהלים קב, כא), יְפַתַּח וִֽישַׂדֵּד אַדְמָתֽוֹ (ישעיה כח, כד), הִֽנְנִי מְפַתֵּחַ פִּתֻּחָהּ (זכריה ג, ט), פירוש כאילו האבן היתה במאסר כל הימים שבטילו המלאכה ועתה יפתחנה וישימו אותה בבנין. והפעל הקל אֲסִירָיו לֹֽא־פָתַח בָּֽיְתָה (ישעיה יד, יז). והנפעל וְלֹא נִפְתַּח אֵזוֹר חֲלָצָיו (שם ה, כז), יִסְגֹּר עַל־אִישׁ וְלֹא יִפָּתֵֽחַ (איוב יב, יד). ויתכן מזה הענין תִּפָּתַח הָֽרָעָה (ירמיה א, יד), וההתפעל הִֽתְפַּתְּחִו [הִֽתְפַּתְּחִי] מוֹסְרֵי צַוָּארֵךְ (ישעיה נב, ב), פירוש התפתחי ממוסרי צוארך כי בנין התפעל אינו יוצא כמו שכתבנו בחלק הדקדוק. ובענין החתירה והחקיקה שגם הוא ענין קרוב לאלו וּפִתַּחְתָּ עֲלֵיהֶם (שמות כח, ט), פִּתּוּחֵי חֹתָם תְּפַתַּח אֶת־שְׁתֵּי הָֽאֲבָנִים (שם כח, יא), וְעַתָּ [וְעַתָּה] פִּתּוּחֶיהָ יָּחַד (תהלים עד, ו). ויתכן לפרש מענין זה הִֽנְנִי מְפַתֵּחַ פִּתֻּחָהּ, ולפי שהשלמת תכונת האבן היפה היא הציורים והפרחים והכפתורים שיפתחו ויציירו בה אמר כן על דרך משל כלומר הנני משלימה לבנין בכל תכונתה. ומן הענין הזה נקראו החרבות וְהֵמָּה פְתִחֽוֹת (תהלים נה, כב), וְאֶת־אֶרֶץ נִמְרֹד בִּפְתָחֶיהָ (מיכה ה, ה). ופירש רבי יונה כמוהם וְיָבֹאוּ פִּתְחֵי נְדִיבִֽים (ישעיה יג, ב), ועוד פירש באחד מהפנים חֶרֶב חֶרֶב פְּתוּחָה (יחזקאל כא, לג), חֶרֶב פָּֽתְחוּ רְשָׁעִים (תהלים לז, יד), ענין לטישה וחידוד. ואין צורך רק ענינם הוצאת החרב מהערה כמו שנאמר פתוח על הוצאת האסור ממאסרו והתרתו.

פתל  
נַפְתּוּלֵי אֱלֹהִים נִפְתַּלְתִּי (בראשית ל, ח), אֵין בָּהֶם נִפְתָּל וְעִקֵּֽשׁ (משלי ח, ח), וַֽעֲצַת נִפְתָּלִים נִמְהָֽרָה (איוב ה, יג). וההתפעל וְעִם־עִקֵּשׁ תִּתְפַּתָּֽל (תהלים יח, כז), וְעִם־עִקֵּשׁ תִּתַּפָּֽל (שמואל ב' כב, יז), עיקרו תִּתְתַּפַּל ומשפטו תִּתְפַּתֵּל ונהפכת עי"ן הפעל בפ"א הפעל. ענין כולם ההפוך והעוות. ופירוש נַפְתּוּלֵי אֱלֹהִים נִפְתַּלְתִּי נתהפכתי ונשתדלתי עם אחותי לנצחה גם יכולתי. וסמך נפתולי אל מלת אלהים לגורל הנפתולים ועצמם על דרך מַאְפֵּלְיָה (ירמיה ב, לא), שַׁלְהֶבֶתְיָֽה (שיר השירים ח, ו), עִיר־גְּדוֹלָה לֵֽאלֹהִים (יונה ג, ג), כְּֽהַרְרֵי־אֵל (תהלים לו, ז). אֲשֶׁר אֵין־צָמִיד פָּתִיל (במדבר יט, ט), פירוש חתיכת בגד קטנה. ודומה לו בדברי המשנה (שבת פ' שני משנה ג) פתילת הבגד שקפלה ולא הבהבה. וכמוהו לפי דעתי חֹתָֽמְךָ וּפְתִילֶךָ (בראשית לח, יח), רוצה לומר אדרתו או הצניף שעל ראשו. וכן דעת המתרגם שתרגם שׁוֹשִׁפָּךְ, ותרגום וַיָּלֶט פָּנָיו בְּאַדַּרְתּוֹ (מלכים א' יט, יג) בְּשׁוֹשִׁיפֵיהּ. ותרגום הַמַּֽחֲלָצוֹת וְהַמַּֽעֲטָפוֹת (ישעיה ג, כב) כִּתּוּנַיָא וְשׁוֹשִׁיפַיָא, ותרגום וּפָֽרְשׂוּ הַשִּׂמְלָה (דברים כב, יז) וְיִפְרְסוּן שׁוֹשִׁיפָא. פְּתִֽיל־הַנְּעֹרֶת (שופטים טז, ט), פְּתִיל תְּכֵלֶת (שמות לט, לא), חוט כפול ושזור. וכן אמרו רבותינו ז"ל (ספרי פ' שלח לך) פתיל שיהיה טווי ושזור. והקבוץ וְקִצֵּץ פְּתִילִם (שם לט, ג). וכן חותמך ופתילך, לדעת קצת המפרשים. והנכון מה שכתבתי בו. וכל הנכנס תחת השרש הזה הוא ענין אחד ענין העוות וההפוך, כי החוט כשהוא כפול ושזור הוא מעוות. וכן הבגד שנעשה מן החוטים השזורים. ויש מפרשים מזה נַפְתּוּלֵי אֱלֹהִים נִפְתַּלְתִּי, כלומר נתחזקתי עם אחותי כי החוט כשיכפל ויהיה שזור הוא יותר חזק. והתאר בהכפל העי"ן והלמ"ד דּוֹר עִקֵּשׁ וּפְתַלְתֹּֽל (דברים לב, ה). 

פתן  
עַל־חֻר פָּתֶן (ישעיה יא, ח), כמו פֶתֶן חֵרֵשׁ (תהלים נח, ה), מְרוֹרַת פְּתָנִים בְּקִרְבּֽוֹ (איוב כ, יד), רֹֽאשׁ־פְּתָנִים יִינָק (שם כ, טז), הם הנחשים הרעים. ואמר פֶתֶן חֵרֵשׁ לעוצם רעתו כלומר שאין לו לחש. כְּרֻתוֹת אֶל־הַמִּפְתָּן (שמואל א' ה, ד), מִתַּחַת מִפְתַּן הַבַּיִת קָדִימָה (יחזקאל מז, א), היא האסקופה התחתונה אשר ידרכו בה. וכן אמר התרגום סְקוֹפָא. 

פתע  
פֶּתַע יִשָּׁבֵר (משלי ו, טו), הפ"א בסגול. בְּפֶתַע פִּתְאֹם (במדבר ו, ט), וְאִם־בְּפֶתַע בְּלֹֽא־אֵיבָה (שם לה, כב), פתאום בלא כוונה.

פתר  
כַּֽאֲשֶׁר פָּֽתַר־לָנוּ (בראשית מא, יג), וּפֹתֵר אֵין אֹתוֹ (שם טו), תִּשְׁמַע חֲלוֹם לִפְתֹּר אֹתֽוֹ (שם), אִישׁ כְּפִתְרוֹן חֲלֹמוֹ (שם יא), הֲלוֹא לֵֽאלֹהִים פִּתְרֹנִים (שם מ, ח). ענין הכל פירוש וביאור החלום.

ואשר הם בני ארבע אותיות

פלגשׁ  
וַיִּשְׁכַּב אֶת־בִּלְהָה פִּילֶגֶשׁ אָבִיו (בראשית לה, כב), וְלִבְנֵי הַפִּֽילַגְשִׁים אֲשֶׁר לְאַבְרָהָם (שם כה, ו), וּפִֽילַגְשׁוֹ אֲשֶׁר בִּשְׁכֶם יָֽלְדָה־לּוֹ גַם־הִיא בֵּן (שופטים ח, לא). היא האמה המיוחדת לאדם למשכבו בלא כתובה ובלא קידושין. ופירוש וַתַּעְגְּבָה עַל פִּלַגְשֵׁיהֶם (יחזקאל כג, כ), אנשים לא נשים, פירוש עבדיהם ויורה על זה אֲשֶׁר בְּשַׂר־חֲמוֹרִים בְּשָׂרָם (שם). והנכון בעיני שיהיה פלגשיהם כמשמעו ופירוש עַל כמו עִם, אמר כל כך חשקה בהם עד שנדמית להם כמו פלגשיהם לא שרותיהם. ולענין זה נוטה התרגום שאמר וְאִתְרְעִיאַת לְמֶהֱוֵי שְׁמוֹטָא לְהוֹן. 

פענח  
צָֽפְנַת פַּעְנֵחַ (בראשית מא, מה), שם תאר בפלס פַּרְשֵׁז, ופירוש צָֽפְנַת פַּעְנֵחַ הצפונות מגלה. ואמרו שהוא פעל עבר מן הדגוש והנכון בו פענח בחירק הפ"א. ואמר הפייטין ממנו כל הבנין כמו שאמר הפייט המפענח צפונוה סתומות. ויש אומרים כי צָֽפְנַת פַּעְנֵחַ לשון מצרי הוא.

פרדס  
פַּרְדֵּס רִמּוֹנִים (שיר השירים ד, יג), שֹׁמֵר הַפַּרְדֵּס (נחמיה ב, ח), גַּנּוֹת וּפַרְדֵּסִים (קהלת ב, ה), הוא גן עצי המאכל. 

פרור  
אֶל־לִשְׁכַּת נְתַן־מֶלֶךְ הַסָּרִיס אֲשֶׁר בַּפַּרְוָרִים (מלכים ב' כג, יא), פירוש השבית את הסוסים אשר נתנו מלכי יהודה לעבודת השמש ונתנו אותם בלשכת נתן מלך שהיה ממונה ופקיד במגרשי העריכם וחצריהם. וכן בדברי רבותינו ז"ל יקראו מגרשי הערים כן (כתובות נד, ע"א) בבל וכל פרורהא נהוג כרב, נהרדעא וכל פרורהא נהוג כשמואל. ועוד אמרו (גיטין ח, ע"ב) הקונה שדה בסוריא כקונה בפרורי ירושלם ותרגום ירושלמי יִרְֽעֲשׁוּ מִגְרֹשֽׁוֹת (יחזקאל כז, כח) יְזוּעוּן פַּרְוְרַיָא. וכן תרגם יִרְֽעֲשׁוּ הָאִיִּֽים (יחזקאל כו, טו) יְזוּעוּן פַּרְוְרַיָא.

פרבר  
לַפַּרְבָּר לַמַּֽעֲרָב אַרְבָּעָה (דברי הימים א' כו, יח), שם הבית נקרא כן. וכן זכרוהו רבותינו ז"ל באמרם (תמיד כו, ע"א. זבחים נה, ע"ב) היאך דאפרבר חד הוא ואחרינא בצותא הוא דאזיל ויתיב גביה משום דקאי אבראי. ואמר (שם) מאי לפרבר? אמר רבה בר שילה כמאן דאמר כלפי בר. 
פרעשׁ  
אַֽחֲרֵי פַּרְעֹשׁ אֶחָֽד (שמואל א' כד, טו), ידוע. ולגריעותו ולחולשתו כנגד המלך כנה עצמו ככלב ופרעוש. ויונתן תרגום בָּתַר חֲלַשׁ חָד בָּתַר הֶדְיוֹט חָד. ותרגם לְבַקֵּשׁ אֶת־פַּרְעֹשׁ אֶחָד (שם א' כו, כ), יַת חֲלָשׁ חַד. ועוד הוא שם אדם (עזרא ב, ג). 

פרשׁד  
וַיֵּצֵא הַפַּרְשְׁדֹֽנָה (שופטים ג, כב), יש לפרש בו שהוא שם מקום כך והנו"ן והה"א נוספים כמו נו"ן וה"א הַמִּסְדְּרוֹנָה (שם ג, כג). או שניהם יש בדתם הנו"ן והה"א לתאר בלשון נקבה כמו באחרונה, בראשונה, ואף על פי שהיה משפטם מלרע אם הה"א לשון נקבה. ודעת התרגום בו שהוא פרש והדל"ת נוסף, כלומר אחר שתקע החרב בבטנו יצא הפרש מבטנו. וכן תרגם אותו וּנְפַק אוּכְלֵיהּ שְׁפִיךְ. ודומה כי דעתו היתה שהמלה מורכבת מן פרש ומן שדונה שהוא לשון שפיכה כתרגומו. 

פרשׁז  
פַּרְשֵׁז עָלָיו עֲנָנֽוֹ (איוב כו, ט), אמרו שהוא כמו פרש בשֹי"ן והזי"ן נוסף. ויש אומרים שהוא מורכבת משלש מלות פָּרַשׁ שַׁדַּי זִיו. 

פרתם  
הַֽפַּרְתְּמִים (אסתר א, ג), הם השרים הגדולים המיוחסים.  ואדני אבי ז"ל כותב כי המ"ם נוספת כמ"ם פִּתְאֹם, שִׁלְשֹׁם, והם הפחוות של עבר נהר פְּרָת. 

פתגל  
וְתַחַת פְּתִיגִיל מַֽחֲגֹרֶת שָׂק (ישעיה ג, כד), לבוש שלובשין אותו לכבוד ולתפארת. ואמרו שהוא הנקרא אלגילאלה [אלגלאלא]. ורש"י פירש החגור שחוגרות הנשים שקורין יציל"א.

פתגם  
פִּתְגָם הַמֶּלֶךְ (אסתר א, כ), והוא קמץ בסמיכות. תרגום דבר פִּתְגָם.
 
ואשר הוא בן חמש אותיות

פתשׁגן  
פַּתְשֶׁגֶן הַכְּתָב (אסתר ג, יד). וברי"ש וזרת פַּרְשֶׁגֶן הַנִּשְׁתְּוָן (עזרא ז, יא), טופס כתב. ותרגום אֶת־מִשְׁנֵה הַתּוֹרָה (דברים יז, יח) יָת פַּתְשֶׁגֶן אוֹרַיְתָא בתי"ו. ותרגום וַיִּכְתָּב־שָׁם עַל־הָֽאֲבָנִים אֵת מִשְׁנֵה תּוֹרַת מֹשֶׁה (יהושע ח, לב) יַת פַּתְשֶׁגֶן אוֹרַיְתָא דְמשֶׁה ברי"ש. וכן בארמית פַּרְשֶׁגֶן אִגַּרְתָּא (עזרא ד, יא), ברי"ש ושניהם ענין אחד. ולפי דעתי כי אינם לשון עברית כי אם לשון ארמית, כי לא נמצאו כי אם בספרי הגולה, וכן פִּתְגָּם וכן נִשְׁתְּוָן.

נשלמה אות הפ"א
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

אות הצד"י 


צאל     צב     צבא     צבה     צבט     צבע     צבר    צבת     צדד    צדה     צדק     צהב    צהל     צהר     צוא     צוד     צוה     צוח     צול    צום     צון    צוף     צוק    צור     צחח    צחן    צחק    צחר     ציה    צין    ציץ     ציר     צית    צלל     צלה     צלח     צלם     צלע     צמם     צמא    צמד     צמח     צמק     צמר    צמת     צנן    צנח     צנם    צנע    צנף     צנק    צנר     צעד    צעה     צען    צעף     צעק    צער     צפד     צפה     צפח     צפן     צפע     צפר     צפת     צקל     צרר     צרב    צרה    צרח    צרך     צרע     צרף     צלצל     צנתר     צנצן     צעצע     צפצף     צרפת     צפרדע   

צאל  
יְסֻכֻּהוּ צֶאֱלִים צִלְלוֹ (איוב מ, כב), תַּֽחַת־צֶֽאֱלִים יִשְׁכָּב (שם מ, כא), הם עצים או צמחים גדלים על המים ועל הבצה. ופירש יְסֻכֻּהוּ צֶאֱלִים צִלְלוֹ הוא כפל ענין, כי כך פירוש יסכוהו צאלים והצאלים הם צללו. והפסוקים ההם יתפרשו בדרך תימה, כי מרוב גדלו לא ישכב תחת צאלים ויין צאלים בעולם שיסכוהו.  

צב  
שֵׁשׁ־עֶגְלֹת צָב (במדבר ז, ג), וּבַצַּבִּים וּבַפְּרָדִים (ישעיה סו, כ), כלים מחוברים שנושאים בהם בני אדם על גב הבהמה. וכן דעת המתרגם בהם שהם עגלות מכוסות שאמר שִׁית עֶגְלָן כַּד מְחַפְיַן. ועגלות סמוך עגלות של מכסה. ותרגום ירושלמי שִׁית עֶגְלָן מְזַוְוגָן, כלומר שכל  עגלה היו לה זוג בקר המושכין אותה, ויתכן לפרש שהם מיני בהמה. הַחֹלֶד וְהָֽעַכְבָּר וְהַצָּב (ויקרא יא, כט), הוא הנקרא גריישנ"ט בלע"ז.

צבא  
אֲשֶׁר צָבְאוּ עַל־יְרֽוּשָׁלָם (זכריה יד, יב), וַֽיִּצְבְּאוּ עַל־מִדְיָן (במדבר לא, ז), הַצֹּֽבְאִים עַל־אֲרִיאֵל (ישעיה כט, ז) לִצְבֹּא עַל־הַר־צִיּוֹן (שם לא, ד). לִצְבֹא צָבָא (במדבר ד, כג), תוספת ביאור כי די לו במלת לִצְבֹא. וכן מְקַרְקַר קִר (ישעיה כב, ה) וַתַּשְׁרֵשׁ שָׁרָשֶׁיהָ (תהלים פ, י). ובנח האל"ף ונפילתה מן המכתב וְכָל־צֹבֶיהָ וּמְצֹדָתָהּ (ישעיה כט, ז). והשם כָּל־יֹצֵא צָבָא (במדבר א, ג). וְחָנִיתִי לְבֵיתִי מִצָּבָה (זכריה ט, ח) נכתב בה"א. רַבֶּה צְבָֽאֲךָ (שופטים ט, כט). כִּֽי־נִתֵּן לִצְבָֽאֲךָ (שם ח, ו), וּצְבָאוֹ וּפְקֻדָיו (במדבר ב, ו), והקבוץ בָּֽרֲכוּ י"י כָּל־צְבָאָיו (תהלים קג, כא). ובלשון נקבות עַל־צִבְאֹתָֽם (שמות ו, כו). י"י צְבָאוֹת (שמואל א' א, יא), אֱלֹהֵי הַצְּבָאוֹת (הושע יב, ו), כלומר אתן החיילות חיילות מעלה וחיילות מטה. והטעם כי אף על פי שהכח והאומץ עם החיילות בהסכמתם בלב אחד והתאספם יחד אף על פי כן הוא אדון ומושל על כולם ולא יצליחו בכחם כי אם בכחו וברצונו. והפעל הכבד [הִפְעִיל] הַמַּצְבִּא אֶת־עַם הָאָרֶץ (ירמיה נב, כה), כולם ענין אסיפת החיל. וכן בְּמַרְאֹת הַצֹּבְאֹת אֲשֶׁר צָֽבְאוּ פֶּתַח אֹהֶל מוֹעֵֽד (שמות לח, ח), שהיו בנות ישראל מתאספות פתח אהל מועד ומביאות בידיהן אפילו המראות שלהן לנדבת המשכן. וענין אחר הֲלֹֽא־צָבָא לֶאֱנוֹשׁ עֲֽלֵ [עֲֽלֵי] ־אָרֶץ (איוב ז, א), כָּל־יְמֵי צְבָאִי אֲיַחֵל (שם יד, יד), כִּי מָֽלְאָה צְבָאָהּ (ישעיה מ, ב), וֶֽאֱמֶת הַדָּבָר וְצָבָא גָדוֹל (דניאל י, א), וְצָבָא תִּנָּתֵן עַל־הַתָּמִיד בְּפָשַׁע (שם ח, יב), ענין הכל קץ וזמן ויש מפרשים וְצָבָא גָדוֹל חפץ, מן הארמית דִּֽי־הֲוָא צָבֵא הֲוָה קָטֵל (שם ה, יט). והחכם רבי אברהם אבן עזרא פירשו מן הענין הראשון כלומר וְצָבָא גָדוֹל נראה לו לדניאל במראות הלילה. 

צבה  
וְצָֽבְתָה בִטְנָהּ (במדבר ה, כז). והתאר לנקבה וְאֶת־בִּטְנֵךְ צָבָֽה (שם ה, כא). והפעל הכבד [הִפְעִיל] לַצְבּוֹת בֶּטֶן (שם ה, כב), כי משפטו לְהַצְבּוֹת כמו לַנְחֹתָם (שמות יג, כא) [משפטו להנחותם]. ומן השרש הזה אַיָּל וּֽצְבִי (דברים יד, ה), תָּאֳמֵי צְבִיָּֽה (שיר השירים ז, ד). והקבוץ לרבים כְּאַחַד הַצְּבָיִם (שמואל ב' ב, יח). ונגרעה ממנו יו"ד הרבים. ונכתב באל"ף וביו"ד, האל"ף נחה והיו"ד נעה וְכִצְבָאיִם עַל־הֶֽהָרִים לְמַהֵֽר (דברי הימים א' יב, ח), ויו"ד הרבים נגרעה. ולרבות הומרה בהם היו"ד באל"ף בִּצְבָאוֹת אוֹ בְּאַיְלוֹת הַשָּׂדֶה (שיר השירים ב, ז). והיא חיה ידועה. נַֽחֲלַת צְבִי (ירמיה ג, יט), צְבִי הִיא לְכָל־הָֽאֲרָצֽוֹת (יחזקאל כ, ו), וְנָֽתַתִּי צְבִי בְּאֶרֶץ חַיִּֽים (שם כו, כ), צְבִי לַצַּדִּיק (ישעיה כד, טז), לַֽעֲטֶרֶת צְבִי (שם כח, ה), צְבִי תִפְאַרְתּוֹ (שם כח, א), צְבִי אֶרֶץ בֵּית הַיְשִׁימֹת (יחזקאל כה, ט), וּצְבִי עֶדְיוֹ (שם ז, כ), הַצְּבִי יִשְׂרָאֵל (שמואל ב' א, יט), לְחַלֵּל גְּאוֹן כָּל־צְבִי (ישעיה כג, ט), לִצְבִי וּלְכָבוֹד (שם ד, ב), ענינם החפץ והרצון. ובלשון ארמית דִּֽי־הֲוָא צָבֵא הֲוָה קָטֵל (דניאל ה, יט). ובקבוץ הרבות הומרה היו"ד באל"ף נַֽחֲלַת צְבִי צִבְאוֹת גּוֹיִם (ירמיה ג, יט), ואפשר שיהיה צבאות גוים מן צָבָא. ומזה נקראת ארץ ישראל צבי אֶל־הַנֶּגֶב וְאֶל־הַמִּזְרָח וְאֶל־הַצֶּֽבִי (דניאל ח, ט), וְיַֽעֲמֹד בְּאֶֽרֶץ־הַצְּבִי (שם יא, יז), בֵּין יַמִּים לְהַר־צְבִי־קֹדֶשׁ (שם יא, מה), לפי שהי ארץ חפץ. ויש מפרשים אותם כולם לשון הדר ופאר. ודעת רבותינו ז"ל (כתובות קיב, ע"א) כי לפיכך נקראת ארץ ישראל צבי מה צבי קל ברגליו מכל החיות אף ארץ ישראל קלה לבשל פירותיה מכל הארצות. 

צבט  
וַיִּצְבָּט־לָהּ קָלִי (רות ב, יד), ענינו לפי מקומו ענין נתינה והושטה. וכן במשנה (חגיגה פרק שלישי משנה א. דף כ, ע"ב) אחורים ותוך ובית הצביטה. ואמרו בגמרא (שם כב, ע"ב) מאי בית הצביטה?... מקום שצובטין אותו וכן הוא אומר וַיִּצְבָּט־לָהּ קָלִי. ואדוני אבי ז"ל הביא לו ראיה מן הערב צב"ט בנקודה על הצד"י.

צבע  
הַעַיִט צָבוּעַ נַֽחֲלָתִי לִי (ירמיה יב, ט), לפי שהוא גוונין גוונין קראו לו כן כאילו הוא צבוע. ואומרים כי הוא עוף אחד שהוא צבוע וכל העופות נאספים אליו לאוכלו ששונאים אותו. ויש מפרשים עוף צבוע מגולל בדם ששאר עופות נאספים אליו. וכתבתי פירושו בשרש עיט. צֶבַע רִקְמָתַיִם (שופטים ה, לא), בסגול הצד"י. שְׁלַל צְבָעִים (שם ה, ל). ענין הצביעה ידוע בדברי רבותינו ז"ל (בבא קמא פרק תשיעי, משנה ד, דף ק, ע"ב) הנותן צמר לצבע לצבוע לו אדום וצבעו שחור. הַנִּשְׁקָף עַל־גֵּי הַצְּבֹעִים הַמִּדְבָּֽרָה (שמואל א' יג, יח). צבוע היא חיה הנזכרת בדברי רבותינו ז"ל (בבא קמא טז, ע"א), רבי מאיר אומר אף הצבוע. ואמרו צבוע זה אפא. ופירוש אפא אפעה, כי כן מנהגם להסתיר אותיות הגרון. וכן תרגם יונתן עַל־גֵּי הַצְּבֹעִים לְחֵילַת אַפְעַיָא. ובבראשית רבה (פרשה ז, דף ט, ע"א) הצבוע הזה מטפה של לובן חיה ויש לו שלש מאות ושישים וחמשה מינין צבעונין כמנין ימות החמה. ומן השרש הזה אֶצְבַּע אֱלֹהִים הִוא (שמות ח, טו), אֶצְבָּעוֹ הַיְמָנִית (ויקרא יד, טז), והאל"ף נוספת, כי כן מצאנוהו במשנה שנשתמשו בו בפעל הכבד ואם היו שניהם שוים הממונה אומר להם הצביעו (יומא פרק שני משנה א, דף כב, ע"א) ופירשו בגמרא (שם כב, ע"ב) תנא הוציאו אצבעותיכם למנין.

צבר  
אִם־יִצְבֹּר כֶּעָפָר כָּסֶף (איוב כז, טו), וַיִּצְבְּרוּ אֹתָם חֳמָרִם חֳמָרִם (שמות ח, י), וְיִצְבְּרוּ־בָר (בראשית מא, לה). וַיִּצְבֹּר עָפָר וַיִּלְכְּדָֽהּ (חבקוק א, י), פירוש שפיכת הסוללה, כמו שפירשנו בשרש סָלַל. או פירושו ויצבור עַם כעפר וילכדה. והשם צבור שִׂימוּ אֹתָם שְׁנֵי צִבֻּרִים (מלכים ב' י, ח), ענינם ענין הקבוץ.

צבת  
שֹׁל־תָּשֹׁלּוּ לָהּ מִן־הַצְּבָתִים (רות ב, טז), מן האגודות. ותרגום מַלְקָחֶיהָ (במדבר ד, ט) צִבְתָהָא. וכן בדברי רבותינו ז"ל (אבות פרק חמישי משנה ו) אף הצבת, לפי שהמלקחים לוקחים הדבר ואוגדין אותו נקראו כן. 

צדד  
עַל־צַד תִּנָּשֵׂאוּ (ישעיה סו, יב), מִצַּד שָׁאוּל (שמואל א' כ, כה), יֹֽצְאִים מִצִּדֶּיהָ (שמות כה, לב), עַל־צִדֵּי הַמִּשְׁכָּן (שם כו, יג). וְלִצְנִינִם בְּצִדֵּיכֶם (במדבר לג, נה). וְהָיוּ לָכֶם לְצִדִּים (שופטים ב, ג), מקרא קצר הוא ופירושו לצנינים לצדים. ורבי יונה כתב כי הדגש תמורת הנח כמו וּפְטוּרֵי צִצִּים (מלכים א' ו' יח: כט), והוא מן צַיִד ופירושו יהיו לכם למצודות תפלו בהם. צִדָּה אוֹרֶה (שמואל א' כ, כ), הה"א רפה ומשפטה להיות מפיק. וכבר זכרנו הדומים לו בחלק הדקדוק ענינם ידוע. והדגש בהם בהתחברם [עם הכינוים] לחסרון אות הכפל, כי כן מצאנוהו כפול בדברי רבותינו ז"ל (חולין פ"א משנה ד, דף יט, ע"ב) השוחט מן הצדדין שחיטתו כשרה. המולק מן הצדדין מליקתו פסולה וזולתם רבים.

צדה  
וַֽאֲשֶׁר לֹא צָדָה (שמות כא יג), וְאַתָּה צֹדֶה אֶת־נַפְשִׁי לְקַחְתָּֽהּ (שמואל א' כד, יא). והשם אֽוֹ־הִשְׁלִיךְ עָלָיו כָּל־כְּלִי בְּלֹא צְדִיָּֽה (במדבר לה, כב). כולם ענין כונה. וענין אחר בנין נפעל נִצְדּוּ עָרֵיהֶם (צפניה ג, ו), פירוש נשמו עריהם כתרגום וַֽהֲשִׁמּוֹתִי (ויקרא כו, לא) וְאֵצְדֵּי, וכן תרגום תֹהוּ וָבֹהוּ (בראשית א, ב) צָדְיָא וְרֵיקַנִיָא.

צדק  
צָֽדְקוּ יַחְדָּֽו (תהלים יט, י), צָֽדְקָה מִמֶּנִּי (בראשית לח, כו), יִתְּנוּ עֵֽדֵיהֶם וְיִצְדָּקוּ (ישעיה מג, ט), לְמַעַֽן־תִּצְדַּק בְּדָבְרֶךָ (תהלים נא, ו), תִּצְדַּקְנָה מִמֵּךְ (יחזקאל טז, נב), כִּי לֹֽא־יִצְדַּק לְפָנֶיךָ כָל־חָֽי (תהלים קמג, ב). והתאר י"י הַצַּדִּיק (שמות ט, כז), וִֽיסַלֵּף דִּבְרֵי צַדִּיקִֽים (שם כג, ח), אנשים בעלי טענות ותמהו וַֽאֲנָשִׁים צַדִּיקִם הֵמָּה יִשְׁפְּטוּ אֽוֹתְהֶם (יחזקאל כג, מה), חֻקִּים וּמִשְׁפָּטִים צַדִּיקִם (דברים ד, ח). וְאִם־שְׁבִי צַדִּיק יִמָּלֵֽט (ישעיה מט, כד), פירוש הצדיק בשביו זה ימלט, כלומר כי בצדק לקחו. וזה מאמר האומות שאומרים שהם גבורים וצדיקים בשבי ישראל ששבו אותם ואיך ימלטו מידם? ענה הקדוש ברוך הוא גַּם־שְׁבִי גִבּוֹר יֻקָּח (שם מט, כה), אף על פי שאתם גבורים אני אקח השבי מידכם, ומה שאמרתם וְאִם־שְׁבִי צַדִּיק יִמָּלֵֽט אינו שבי צדיק אלא מלקוח עריץ וימלט מידכם שאין לכם בו דין. וּמִלְּפָנִים וְנֹאמַר צַדִּיק (שם מא, כו), פירוש אם הגיד מלפנים העתידות נאמר בבאם כי הוא צדיק ונאמן בדבריו. וְהִכְרַתִּי מִמֵּךְ צַדִּיק וְרָשָֽׁע (יחזקאל כא, ח), תרגום יונתן וְאַגְלֵי מִנִיךְ זַכָּאָךְ בְּדִיל לְשֵׁיצָאָה חַיָבָךְ. והשם צֶדֶק צֶדֶק (דברים טז, כ), בשש נקודות. אָמַרְתָּ צִדְקִי מֵאֵֽל (איוב לה, ב). ובלשון נקבה וַיַּחְשְׁבֶהָ לּוֹ צְדָקָֽה (בראשית טו, ו), וְעָֽנְתָה־בִּי צִדְקָתִי (שם ל, לג). והנפעל וְנִצְדַּק קֹֽדֶשׁ (דניאל ח, יד). וההתפעל מַה־נְּדַבֵּר וּמַה־נִּצְטַדָּק (בראשית מד, טז), כלומר מה נוכל לטעון שנהיה צדיקים. והפעל הכבד [הִפְעִיל] וְהִצְדִּיקוּ אֶת־הַצַּדִּיק (דברים כה, א), כָל־אִישׁ אֲשֶֽׁר־יִֽהְיֶה־לּוֹ רִֽיב־וּמִשְׁפָּט וְהִצְדַּקְתִּֽיו (שמואל ב' טו, ד), אמר והצדקתיו על הצועק, כי בודאי האחד יצדיק והאחד ירשיע, אבל על הצועק אמר והוא אשר לו ריב ומשפט. כִּי לֹֽא־אַצְדִּיק רָשָֽׁע (שמות כג, ז), עָנִי וָרָשׁ הַצְדִּֽיקוּ (תהלים פב, ג), וּמַצְדִּיקֵי הָֽרַבִּים (דניאל יב, ג). וכבד אחר [פִּעֵל] צִדְּקָה נַפְשָׁהּ מְשֻׁבָה יִשְׂרָאֵל (ירמיה ג, יא), וַתְּצַדְּקִי אֶת־אֲֽחוֹתַךְ [אֲֽחוֹתַיִךְ] (יחזקאל טז, נא), דַּבֵּר כִּֽי־חָפַצְתִּי צַדְּקֶֽךָּ (איוב לג, לב), בְּצַדֶּקְתֵּךְ אַחְיוֹתֵֽךְ (יחזקאל טז, נב), התי"ו נוספת כמשפט שנוספת ה"א על המקור כמו לְאַֽהֲבָה אֶת־י"י אֱלֹהֶיךָ (דברים ל, כ).

צהב  
וּבוֹ שֵׂעָר צָהֹב (ויקרא יג, ל). והפעל מהנוסף [הִפְעִיל] וּכְלֵי נְחשֶׁת מֻצְהָב טוֹבָה שְׁנַיִם חֲמוּדֹת כַּזָּהָֽב (עזרא ח, כז), גוון קרוב לגוון הזהב. וכן אמרו רבותינו ז"ל (חולין כב, ע"ב), תחלת הצהוב בזה ובזה פסול, והוא כי נוצת בן היונה אחר שהשליך השער הראשון והוא מוצהב דומה גוונו לגוון הזהב. וכן אמרו (מדות פ"ב משנה דף לה, ע"א) מפני שנחשתן מצהב. ועוד אמרו (חולין ו, ע"ב). צהבו פניו של רבי, כלומר האירו פניו. 

צהל  
בִּגְאוֹן י"י צָֽהֲלוּ (ישעיה כד, יג), אִישׁ אֶל־אֵשֶׁת רֵעֵהוּ יִצְהָֽלוּ (ירמיה ה, ח), וְתִצְהֲליּ [וְתִצְהֲלוּ] כָּֽאֲבִּרִֽים (שם נ, יא), צַֽהֲלִי וָרֹנִּי (ישעיה יב, ו) וְהָעִיר שׁוּשָׁן צָֽהֲלָה וְשָׂמֵֽחָה (אסתר ח, טו). והיוצא צַֽהֲלִי קוֹלֵךְ (ישעיה י, ל). והשם מִצְֽהֲלוֹת אַבִּירָיו (ירמיה ח, טז), נִאֻפַיִךְ וּמִצְֽהֲלוֹתַיִךְ (שם יג, כז), כולם ענין עליזות. לְהַצְהִיל פָּנִים מִשָּׁמֶן (תהלים קד, טו), ענינו הזכות והאורה מן השמחה. 

צהר  
כִּי אִתִּי יֹֽאכְלוּ הָֽאֲנָשִׁים בַּֽצָּֽהֳרָֽיִם (בראשית מג, טז), עֶרֶב וָבֹקֶר וְצָהֳרַיִם (תהלים נה, יח), וּֽמִצָּהֳרַיִם יָקוּם חָלֶד (איוב יא, יז), ידוע. והוא העת שאור היום חזק. ונקרא בלשון שנים לפי שהיום נחלק מאורו לשנים מהבקר ועד חצי היום הולך ואור, ומחצי היום ולמעלה הולך וערב, והצהרים היא העת שהאור חזק בו בשני הצדדין. צֹהַר תַּֽעֲשֶׂה לַתֵּבָה (בראשית ו, טז), חלון שממנו יכנס האורה. דָּגָן תִּירוֹשׁ וְיִצְהָר (דברים כח, נא), אֶרֶץ זֵית יִצְהָר וּדְבַשׁ (מלכים ב, יח, לב), נקרא השמן כן בעת חידושו אחר הדריכה. ונקרא השמן בלשון מאור לרוב זכותו כמו שנקרא גם כן במקום אחר זהב. והפעל הכבד ממנו [הִפְעִיל] בֵּין־שֽׁוּרֹתָם יַצְהִירוּ (איוב כד, יא), רצה לומר ידרכו הזתים ויעשו השמן. שְׁנֵי בְנֵֽי הַיִּצְהָר (זכריה ד, יד), הם זרובבל בן שאלתיאל ויהושע בן יהוצדק שנמשחו בשמן המשחה זה למלוכה וזה לכהונה.

צוא  
קִיא צֹאָה בְּלִי מָקֽוֹם (ישעיה כח, ח), צֹאַת בְּנֽוֹת־צִיּוֹן (שם ד, ד), וּמִצֹּֽאָתוֹ לֹא רֻחָֽץ (משלי ל, יב), הַבְּגָדִים הַצֹּאִים (זכריה ג, ד), ענין טינוף ולכלוך. וכבר כתבנום בשרש צא עם וְכִסִּיתָ אֶת־צֵֽאָתֶֽךָ (דברים כג, יד). 

צוד  
צוֹד צָדוּנִי כַּצִּפּוֹר (איכה ג, נב), אֲשֶׁר יָצוּד צֵיד חַיָּה (ויקרא יז, יג), צָדוּ צְעָדֵינוּ (איכה ד, יח). והשם הֽוּא־הָיָה גִּבֹּר־צַיִד (בראשית י, ט). ומשקל אחר וּמְצוּדוֹ עָלַי הִקִּֽיף (איוב יט, ו). ובה"א הנקבה וְלֹא־יִֽהְיוּ עוֹד בְּיֶדְכֶן לִמְצוּדָה (יחזקאל יג, כא), והיא הרשת שצדין בה. וְנִתְפַּשׂ בִּמְצֽוּדָתִי (שם יב, יג). ובחלם כַּדָּגִים שֶׁנֶּֽאֱחָזִים בִּמְצוֹדָה רָעָה (קהלת ט, יב). ובלא ה"א הנקבה בחלם, מְצוֹדִים וַֽחֲרָמִים (שם ז, כו). אבל וּבָנָה עָלֶיהָ מְצוֹדִים גְּדֹלִֽים (שם ט, יד), הוא משרש מָצַד ושם בארנוהו. ומשקל אחר יְבִאֻהוּ בַּמְּצָדוֹת (יחזקאל יט, ט). ונכון הוא להיות מזה הענין והשרש וְהָיוּ לָכֶם לְצִדִּים (שופטים ב, ג), והדגש תמורת האות הרפה שהיא עי"ן הפעל כמו וּפְטוּרֵי צִצִּים (מלכים א' ו' יח: כט) שהוא מן וַיָּצֶץ צִיץ (במדבר יז, כג). והתאר אֶשְׁלַח לְרַבִּים צַיָּדִים וְצָדוּם (ירמיה טז, טז). והמרובע לְצוֹדֵד נְפָשׁוֹת (יחזקאל יג, יח), מְצֹֽדְדוֹת אֶת־נְפָשִׁים (שם יג, כ), הַנְּפָשׁוֹת תְּצוֹדֵדְנָה לְעַמִּי (שם יג, יח). וענין אחר בְּיוֹם מִכְרָם צָֽיִד (נחמיה יג, טו), וְכֹל לֶחֶם צֵידָם (יהושע ט, ה), וַיִּקְחוּ הָֽאֲנָשִׁים מִצֵּידָם (שם ט, יד), צֵידָהּ בָּרֵךְ אֲבָרֵךְ (תהלים קלב, טו), הה"א במפיק. ועם ה"א הנקבה צֵידָה שָׁלַח לָהֶם (שם עח, כה), הָכִינוּ לָכֶם צֵידָה (יהושע א, יא), וַיִּקְחוּ אֶת־צֵדָה הָעָם בְּיָדָם (שופטים ז, ח). וההתפעל זֶה לַחְמֵנוּ חָם הִצְטַיַּדְנוּ אֹתוֹ מִבָּתֵּינוּ (יהושע ט, יב), ענין הסיפוק במזון. 

צוה  
וְאֹתִי צִוָּה י"י (דברים ד, יד), וְצִוִּיתִי אֶת־בִּרְכָתִי (ויקרא כה, כא), כַּֽאֲשֶׁר צִוַּנִי י"י אֱלֹהָי (דברים ד, ה), כְּכָל־מִצְוָֽתְךָ אֲשֶׁר צִוִּיתָנִי (שם כו, יג), תּוֹרָה צִוָּה־לָנוּ מֹשֶׁה (שם לג, ד), אֲנִי צִוֵּיתִי לִמְקֻדָּשָׁי (ישעיה יג, ג), י"י צִוָּה אֶל־כְּנַעַן (שם כג, יא), וְעַל הֶֽעָבִים אֲצַוֶּה מֵֽהַמְטִיר עָלָיו מָטָֽר (שם ה, ו), וְצַו אֶת־יְהוֹשֻׁעַ (דברים ג, כח), יְצַו י"י אִתְּךָ אֶת־הַבְּרָכָה (שם כח, ח), וַיְצַו אֶת־אֲשֶׁר עַל־בֵּיתוֹ (בראשית מד, א). עַל־בָּנַי וְעַל־פֹּעַל יָדַי תְּצַוֻּֽנִי (ישעיה מה, יא), פירוש תצוו לי הנביאים להגיד לכם על בני. ושלא נזכר פעלו ממנו [פֻּעַל] כִּי־כֵן צֻוֵּֽיתִי (ויקרא ח, לה). והשם כִּי צַו לָצָו (ישעיה כח, י). ומשקל אחר שָׁמֹר אֶת־כָּל־הַמִּצְוָה (דברים כז, א), כִּֽי־מִצְוַת הַמֶּלֶךְ עֲלֵיהֶם (נחמיה יא, כג), פירש מצות המלך דריוש היתה לתת ארוחה למשוררים ואמנה על המשוררים (שם) כלומר ארוחה זו קיימת שלא היתה נפסקת מצות הלוים והמשוררים והשוערים, ופירושו מה שמצוה על ישראל לתת להם המעשרות. הַמִּצְוָה וְהַֽחֻקִּים (ירמיה לב, יא), שְׁמֹר מִצְוֹתַי וֶֽחְיֵֽה (משלי ד, ד).

צוח  
מֵרֹאשׁ הָרִים יִצְוָֽחוּ (ישעיה מב, יא). צְוָחָה עַל־הַיַּיִן (שם כד, יא), וְצִוְחַת יְרֽוּשָׁלַם עָלָֽתָה (ירמיה יד, ב), וְצִוְחָתֵךְ מָֽלְאָה הָאָרֶץ (שם מו, יד). ענינם ענין צעקה על הרעה הבאה על האדם.

צול  
הָאֹמֵר לַצּוּלָה חֳרָבִי (ישעיה מד, כז), פירש על בבל שהיא מקום מים. ובתוספת מ"ם וַתַּשְׁלִיכֵנִי מְצוּלָה (יונה ב, ד), בִּמְצֻלוֹת יָם (מיכה ז, יט). ובחלם יָֽרְדוּ בִמְצוֹלֹת כְּמוֹ־אָֽבֶן (שמות טו, ה), בְּמַֽחֲשַׁכִּים בִּמְצֹלֽוֹת (תהלים פח, ז), וְֽאֶת־רֹדְפֵיהֶם הִשְׁלַכְתָּ בִמְצוֹלֹת (נחמיה ט, יא). ענינם ענין ריבוי המים ועומקם.

צום  
לָמָּה צַּמְנוּ וְלֹא רָאִיתָ (ישעיה נח, ג), וַיָּצֻמוּ שִׁבְעַת יָמִֽים (שמואל א' לא, יג), וַיָּצָם דָּוִד צוֹם (שם ב' יב, טז), וְצוּמוּ עָלַי וְאַל־תֹּאכְלוּ וְאַל־תִּשְׁתּוּ (אסתר ד, טז). הֲצוֹם צַמְתֻּנִי אָֽנִי (זכריה ז, ה), פירש אם צמתם בעבורי, וכי אני צויתי לצום אלא בעונות אבותיכם שחרב הבית ומה התנו לי בצומכם או באכלכם ושתותיכם, על דרך אִם־צָדַקְתָּ מַה־תִּתֶּן־לוֹ (איוב לה, ז). ורצה לומר אם תעשו משפט, אמת  חסד ורחמים לא תצומו, כי יבנה הבית שאתם צמים בעבורו ותשמחו בבניינו ותאכלו ותשתו. והשם וַיִּקְרְאוּ־צוֹם (יונה  ג, ה). והקבוץ בלשון נקבות דִּבְרֵי הַצֹּמוֹת (אסתר ט, לא), ידוע. אבל קִרְאוּ־צוֹם וְהֹשִׁיבוּ אֶת־נָבוֹת בְּרֹאשׁ הָעָֽם (מלכים א' כא, ט), כתב ארוני אבי ז"ל כי אינו לשון תענית כי אם לשון קיבוץ מלשון צומת הגידין מן התלמוד (חולין פ"ד משנה ו. דף עו, ע"א). וכן כל קריאת צום שאינו בענין תשובה, וכן בֵּית י"י בְּיוֹם צוֹם (ירמיה לו, ו), ביום קבוץ.

צון  
צֹאן אֹֽבְדוֹת הָיֻה [הָיוּ] עַמִּי (ירמיה נ, ו), נכתבה זאת המלה באל"ף וקריאתה ו"ו. צֹנֶה וַֽאֲלָפִים כֻּלָּם (תהלים ח, ח), בלא אל"ף והה"א נוספת. ונהפכה לאל"ף נראת במלת וּגְדֵרֹת לְצֹנַֽאֲכֶם (במדבר לב, כד). הבהמה הדקה הכבשים והעזים יקראו צאן, פעם כולל כולם כמו וְאִם־מִן־הַצֹּאן קָרְבָּנוֹ (ויקרא ג, ו), ופעם פורט על אחד מהם וְלוֹ צֹאן שְׁלֽשֶׁת־אֲלָפִים וְאֶלֶף עִזִּים (שמואל א' כה, ב), רצה לומר הכבשים. וַיֶּֽחֱמוּ הַצֹּאן (בראשית ל, לט), רצה לומר הנקבות. וכן הָֽעֲתֻּדִים הָֽעֹלִים עַל־הַצֹּאן (שם לא, י). ופעם יהיה כלל הבהמה הדקה והבקר צֹאנְכֶם יַעְשֹׂר (שמואל א' ח, יז), שהרי לא זכר בקר בפרשה. והוא שם כולם לא ימצא בלשון רבים וּשְׁתֵּי־צֹֽאן (ישעיה ז, כא), וְאַרְבַּע־צֹאן (שמות כא, לה), וּמֵאָה צֹאן (מלכים א' ה, ג). 

צוף  
צָֽפוּ־מַיִם עַל־רֹאשִׁי (איכה ג, נד), וְהִשְׁקֵיתִי אֶרֶץ צָפָֽתְךָ מִדָּמְךָ אֶל־הֶֽהָרִים (יחזקאל לב, ו), כלומר המקומות שצפים המים עליהם עתה אשקה אותם מדמך ויצף דם עליהם עד שיעלה אל ההרים. והכבד [הִפְעִיל] אֲשֶׁר הֵצִיף אֶת־מֵי יַם־סוּף (דברים יא, ד). וַיָּצֶף הַבַּרְזֶֽל (מלכים ב' ו, ו), פירושו הנביא הציף הברזל. ומן השרש הזה צוּף־דְּבַשׁ אִמְרֵי־נֹעַם (משלי טז, כד), וְנֹפֶת צוּפִֽים (תהלים יט, יא), הם חלות הדבש ברשק"א בלע"ז.

צוק  
וַֽהֲצִֽיקוֹתִי לַֽאֲרִיאֵל (ישעיה כט, ב), הֱצִיקַתְנִי רוּחַ בִּטְנִֽי (איוב לב, יח), אֲשֶׁר־יָצִיק לְךָ (דברים כח, נג), וְאַיֵּה חֲמַת הַמֵּצִֽיק (ישעיה נא, יג), רַחַב לֹֽא־מוּצָק תַּחְתֶּיהָ (איוב לו, טז). לַֽאֲשֶׁר מוּצָק לָהּ (ישעיה ח, מ), או יהיה מוצק שם, והשם וּבְצוֹק הָעִתִּֽים (דניאל ט, כה). ובתוספת מ"ם בְּמָצוֹר וּבְמָצוֹק (דברים כח, נג). ומשקל אחר בְּאֶרֶץ צָרָה וְצוּקָה (ישעיה ל, ו). והתאר כָּל־אִישׁ מָצוֹק (שמואל א' ב, ב), ענין צוקה ידוע כענין צרה. ובענין ההתכה הפעל הקל וְצוּר יָצוּק עִמָּדִי (איוב כט, ו), וְאֶבֶן יָצוּק נְחוּשָֽׁה (שם כח, ב). ונכון הוא להיות מן השרש הזה צָקוּן לַחַשׁ (ישעיה כו, טז), כלומר שפכו תפלה בעת שמוסרך למו. ויש אומרים שהוא משרש יָצַק, וכבר כתבנוהו שם. ובענין העמדה וַיַּצִּקֻם לִפְנֵי י"י (יהושע ז, כג), פירושו ויעמידום, והדגש תמורת הנח כמו וילינו עליו. והשם מענין זה מָצוּק מִצָּפוֹן (שמואל א' יד, ה), פירושו מעמד. מְצֻקֵי אֶרֶץ (שם ב, ח), כלומר עמודי ארץ. 

צור  
וְצַרְתָּ עָלֶֽיהָ (דברים כ, יב), כִּֽי־תָצוּר אֶל־עִיר (שם כ, יט), לָצוּר אֶל־דָּוִד וְאֶל־אֲנָשָֽׁיו (שמואל  א' כג, ח), אַל־תְּצֻרֵם (דברים ב, יט), אַל־תָּצַר אֶת־מוֹאָב (שם ב, ט), וַיָּצַר עָלֶיהָ (מלכים ב' יז, ה), וְהִנֵּה צָרִים עָלֶיהָ (שם ב' ו, כה), וְהִנָּם צָרִים אֶת־הָעִיר (שופטים ט, לא), וְצַרְתִּי עָלַיִךְ מֻצָּב (ישעיה כט, ג). עֲלִי עֵילָם צוּרִי מָדַי (שם כא, ב), והוא מלרע. נָצוּר עָלֶיהָ לוּחַ אָֽרֶז (שיר השירים ח, ט). ויש מפרשים מזה אחור וָקֶדֶם צַרְתָּנִי (תהלים קלט, ה). והנפעל כְּעִיר נְצוּרָֽה (ישעיה א, ח), והשרק מקום חלם. וכן תרגם יונתן כְּקַרְתָּא דְצָיְרִין עֲלָהּ. וכן תרגם וְהַנִּשְׁאָר וְהַנָּצוּר (יחזקאל ו, יב), וּדְיִשְׁתְּאַר וּדְיֵעוֹל לִכְרַכֵּי צַיְרָא. וכבר כתבנוהו בשרש נָצַר. והכבד [הִפְעִיל] וְהֵצַר לְךָ (דברים כח, נב), ואפשר להיות מזה אַל־תָּצַר אֶת־מוֹאָב. והשם וּבָנִיתָ מָצוֹר (שם כ, כ), בְּמָצוֹר וּבְמָצוֹק (שם כח, נג). ועם הכינוי בשרק עַד־כַּלּוֹתְךָ יְמֵי מְצוּרֶֽךָ (יחזקאל ד, ח). וכן הקבוץ וַֽהֲקִֽימֹתִי עָלַיִךְ מְצֻרֹֽת (ישעיה כט, ג). וכן נקראת עיר מבצר מָצוֹר לפי שלא יכבוש אדם אותה בחזקה אם לא במצור שיבנו עליה ויעמדו סביבותיה במצור עד רדתה מרעב ומצמא. וַתִּבֶן צֹר מָצוֹר לָהּ (זכריה ט, ג), יוֹשֶׁבֶתי [יוֹשֶׁבֶת] בַּמָּצֽוֹר (ירמיה י, יז), מִי יֹבִלֵנִי עִיר מָצוֹר (תהלים ס, יא), וַיִּבֶן עָרִים לְמָצוֹר בִּֽיהוּדָֽה (דברי הימים ב' יא, ה), עָרֵי מָצוֹר חוֹמוֹת דְּלָתַיִם וּבְרִֽיחַ (שם ב' ח, ה), וְאֶתְיַצְּבָה עַל־מָצוֹר (חבקוק ב, א). ועם ה"א הנקבה הוא בשרק וַיִּבֶן עָרֵי מְצוּרָה בִּֽיהוּדָה (דברי הימים ב' יד, ה), נָצוֹר מְצֻורָה (נחום ב, ב). וכן הקבוץ לְכֹל עָרֵי הַמְּצֻרוֹת (דברי הימים ב' יא, כג), וַיִּתֵּן לָהֶם אֲבִיהֶם מַתָּנוֹת רַבּוֹת לְכֶסֶף וּלְזָהָב וּלְמִגְדָּנוֹת עִם־עָרֵי מְצֻרוֹת בִּֽיהוּדָה (שם כא, ג), וַיְחַזֵּק אֶת־הַמְּצֻרוֹת (שם יא, יא). וענין אחר קרוב לזה והוא ענין הדחק בְּֽכָל־צָרָתָם לֹא [לוֹ] צָר (ישעיה סג, ט), וְהַמַּסֵּכָה צָרָה כְּהִתְכַּנֵּֽס (שם כח, כ), פעל עבר כי הוא מלעיל. וכן קָצַר שהקדים פעל עבר כי הוא חציו קמץ וחציו פתח. ואשר הוא יוצא וְצַרְתִּי אֶת־צֹֽרְרֶֽיךָ (שמות כג, כב), כי צרריך משרש צָרַר. וִֽיהוּדָה לֹֽא־יָצֹר אֶת־אֶפְרָֽיִם (ישעיה יא, יג), ויתכן להיות מזה הענין אַל־תָּצַר אֶת־מוֹאָב, תְּצֻרֵם. והתאר צַר־לִי מְאֹד (שמואל ב' כד, יד), כִּי צַר־לִי (איכה  א, כ), בַּצָּר הִרְחַבְתָּ לִּי (תהלים ד, ב), צַר־וּמָצוֹק מְצָאוּנִי (תהלים קיט, קמג), צַר־לִי הַמָּקוֹם (ישעיה מט, כ), הִנֵּֽה־נָא הַמָּקוֹם אֲשֶֽׁר אֲנַחְנוּ יֹֽשְׁבִים שָׁם לְפָנֶיךָ צַר מִמֶּֽנּוּ (מלכים ב' ו, א), וְהִבַּטְתָּ צַר מָעוֹן (שמואל א' ב, לב). וכן האויב נקרא צר, כִּֽי־יָבוֹא כַנָּהָר צָר (ישעיה נט, יט), כִּי אֵין הַצָּר שׁוֶֹה בְּנֵזֶק הַמֶּֽלֶךְ (אסתר ז, ד), אִישׁ צַר וְאוֹיֵב (שם ז, ו), נִצָּב יְמִינוֹ כְּצָר (איכה ב, ד), צָרִי יִלְטוֹשׁ עֵינָיו לִֽי (איוב טז, ט), אַֽל־תִּתְּנֵנִי בְּנֶפֶשׁ צָרָי (תהלים כז, יב). והשם צָרָה כְּמַבְכִּירָה (ירמיה ד, לא), תַּעְלִים לְעִתּוֹת בַּצָּֽרָה (תהלים י, א), פירוש לעתות שאנחנו בצרה ובצוקה. בְּֽכָל־צָרָתָם לֹא [לוֹ] צָר (ישעיה סג, ט) בְּשֵׁשׁ צָרוֹת יַצִּילֶךָּ (איוב ה, ט). ויתכן להיות לו צר שם. וכן צַר־לִי מְאֹד, כִּי צַר־לִי, צר ומצוק, יתכן היותם שם זולתי תאר. וענין אחר ציר, צִירִים וַֽחֲבָלִים יֹֽאחֵזוּ (ישעיה יג, ח), צִירִים אֲחָזוּנִי כְּצִירֵי יֽוֹלֵדָה (שם כא, ג), כִּֽי־נֶֽהֶפְכוּ עָלֶיהָ צִרֶֽיהָ (שמואל א' ד, יט), נֶֽהֶפְכוּ צִירַי עָלַי וְלֹא עָצַרְתִּי כֹּֽחַ (דניאל י, טז). וכנו בענין זה לצלמים ואמר חָֽרָשֵׁי צִירִֽים (ישעיה מה, טו), כמו שכנו להם גם כן עצבים. והפעל הכבד [הִפְעִיל] וַֽהֲצֵרֹתִי לָֽאָדָם (צפניה א, יז), מלרע. וַֽהֲצֵרֹתִי לָהֶם לְמַעַן יִמְצָֽאוּ (ירמיה י, יח), מלעיל, פירוש למען ימצאו אתאשר אמרתי עליהם והחכם רבי אברהם אבן עזרא פירש הפסוק כן, כי השם יתברך יביא עליהם קולעים ורובים ויצר להם מקומם. והטעם להיותם נחבאים במקום אחר למען ימצאו אותם הקולעים. ואשר הם עומדים וַיָּצַר לוֹ וְלֹא חֲזָקֽוֹ (דברי הימים ב' כח, כ), וּכְהָצֵר לוֹ חִלָּה אֶת־פְּנֵי י"י אֱלֹהָיו (שם ב' לג, יב), וּבְעֵת הָצֵר לוֹ (שם כח, כב). כְּלֵב אִשָׁה מְצֵרָֽה (ירמיה מח, מא), כלומר כואבת ועומדת בדוחק. ויש לפרש ויצר לו יוצא, כלומר כי מלך אשור הצר לאחז. כולם והדומים להם ענין הכאב והדחק. ומה שיש בו בענין האויב גם כן כי האויב מכאיב ודוחק. ולפי ששתי נשים או יותר לאיש אחד האחת שונאה לחברתה ומקנאה לה ומקומן צר להן, נקראת כל אחת מהם צרה כנגד חברתה וְכִֽעֲסַתָּה צָֽרָתָהּ (שמואל א' א, ו), וכן פירשתי וְהִבַּטְתָּ צַר מָעוֹן (שם א' ב, לב), בשרש עוּן. וגם זה הענין כלו שהוא ענין הדחק הוא קרוב לענין הראשון, כי היושב במצור הוא בדוחק שם ובצרה. ויתכן להיות זה הענין כלו שרשו צָרַר. וענין אחר וְצַרְתָּ הַכֶּסֶף (דברים יד, כה), וְצַרְתָּ אוֹתָם בִּכְנָפֶֽיךָ (יחזקאל ה, ג), וַיָּצַר כִּכְּרַיִם כֶּסֶף (מלכים ב' ה, כג). וַיָּצֻרוּ וַיִּמְנוּ (שם יב, יא), פירוש וכבר מנו אותו תחלה ואחר כך צרו אותו. צוֹר תְּעוּדָה (ישעיה ח, טז), ענין גניזת הכסף או כל דבר בכיס וכיוצא בו עם הקשירה. וזה הענין קרוב לענין שלפניו כי קושרי הדבר דוחק אותו. וענין אחר צִיר נֶאֱמָן לְשֹֽׁלְחָיו (משלי כה, יג), וְצִיר בַּגּוֹיִם שֻׁלָּח (עבדיה א), הַשֹּׁלֵחַ בַּיָּם צִירִים (ישעיה יח, ב). וההתפעל ממנו וַיֵּֽלְכוּ וַיִּצְטַיָּרוּ (יהושע ט, ד), ענינם ענין שליחות. וענין אחר הַדֶּלֶת תִּסּוֹב עַל־צִירָהּ (משלי כו, יד), והוא רגל הדלת שתסוב הדלת עליו, ותרגום שְׁתֵּי יָדוֹת (שמות כו, יז) תַּרְתֵּין צִירִין. ויש מפרשים כי ציר הוא החקק שבמפתן שנכנסה בו רגל הדלת. ואינו כן והראיה שתי ידות, ואותו החקק שנכנסה בו רגל הדלת נקרא צנור כמו שאמרו במשנה (מועד קטן פ"א משנה י. דף יא, ע"א) הציר והצנור והקורה והמנעול והמפתח שנשברו מתקנן במועד. ומה שאמר תסוב על צירה שדומה כי דבר אחר הוא הציר זולתי הדלת כן הוא, כי יש שאין עושין הציר מגוף הדלת אלא נוקבין הדת וקובעין בו עץ או ברזל להכניסו בחקק המפתן כדי שיסוב, וכן אמרו במשנה (עירובין פרק עשירי משנה יב. דף קב, ע"ב), מחוירין ציר התחתון במקדש אבל לא במדינה והעליון כאן וכאן אסור. ורבותינו ז"ל פירשו (בכורות מה, ע"א) מענין זה כי נהפכו עליה עידיה וככר כתבנו אותו במלת אָבְנָים בשרש אָבַן. וענין אחר וְצוּר יֶעְתַּק מִמְּקֹמֽוֹ (איוב יד, יח), וְיֶעְתַּק־צוּר מִמְּקֹמֽוֹ (שם יה, ד), הִנְנִי עֹמֵד לְפָנֶיךָ שָּׁם עַל־הַצּוּר (שמות יז, ו). והקבוץ וְהַצֻּרִים נִתְּצוּ מִמֶּֽנּוּ (נחום א, ו), חֶלְקַת הַצֻּרִים (שמואל ב' ב, טז), ופירושו חלקת החזקים, כי חזקים היו אלה הנערים כמו הצורים שהיו אלה מול אלה ולא נצחו אלה לאלה אלא יחדיו נפלו. ובקבוץ הנקבות בַּצּוּרוֹת יְאֹרִים בִּקֵּעַ (איוב כח, י). ובחלם כְּשָׁמִיר חָזָק מִצֹּר (יחזקאל ג, ט), וַתִּקַּח צִפֹּרָה צֹר (שמות ד, כה). ומשקל אחר כַּצַּר נֶחְשָׁבוּ (ישעיה ה, כח), ענינם סלע. ולחוזק הצורים כנה האל בצור, כי אין לדמותו אלא למעשיו והוא דרך העברה הַצּוּר תָּמִים פָּֽעֳלוֹ (דברים לב, ד), צוּר עֽוֹלָמִֽים (ישעיה כו, ד), וְאֵין צוּר כֵּֽאלֹהֵֽינוּ (שמואל א' ב, ב). ויש לפרש כמוהם וְיֶעְתַּק־צוּר מִמְּקֹמֽוֹ, כלומר אם בעבור כעסך ורגזך יעזב דין ארץ וְיֶעְתַּק־צוּר מִמְּקֹמֽוֹ כלומר ממקום משפטו. וכתב רבי יונה מהענין הזה וַתִּבֶן צֹר מָצוֹר לָהּ, יושבת במצור, וַיִּבֶן עָרֵי מְצוּרָה בִּֽיהוּדָה, וכל הדומים להם ענין חוזק. וכן תרגם יונתן. וכן כתב מזה בְּֽכָל־צָרָתָם לֹא [לוֹ] צָר. וכנוי לוֹ שב אל ישראל, ויהיה צָר פעל יוצא פירוש בכל צרתם חזקם ואמצם. ויש לפרש מזה יְאֹרֵי מָצוֹר (ישעיה יט, ו), לפי שהנהרות והיאורים חוזק העיר. וכן וְאֶתְיַצְּבָה עַל־מָצוֹר (חבקוק ב, א). ויש מפרשים דָּלְלוּ וְחָֽרְבוּ יְאֹרֵי מָצוֹר (ישעיה יט, ו), וְאַֽחְרִב בְּכַף־פְּעָמַי כֹּל יְאֹרֵי מָצֽוֹר (מלכים ב' יט, כד), כמו יאורי מצרים. וכן לְמִנִּי אַשּׁוּר וְעָרֵי מָצוֹר וּלְמִנִּי מָצוֹר (מיכה ז, יב), כמו מצרים. ויונתן תרגם יְאֹרֵי מָצֽוֹר נַהֲרִין עֲמִיקִין. וענין אחר צַר וָאוֹר חָשַׁךְ בַּֽעֲרִיפֶֽיהָ (ישעיה ה, ל), פירשו בו שמש וירח. ויתכן לפרשו כמשמעו אויב, כלומר יראה והנה חשך צר והאור שחשך בהריסוה המדינה. או יהיה שם והנה חשך הצרה הבאה עליו ואף על פי שעמד הטעם במלת חשך. וענין אחר בענין החדוד אַף־תָּשִׁיב צוּר חַרְבּוֹ (תהלים פט, מד), חדוד חרבו. וכן חַֽרְבוֹת צֻרִים (יהושע ה, ב), חרבות חדודים כלומר חרבות שיש להן חדודין. או יהיה צוּר וצוּרִים תאר, וצוּר חַרְבּוֹ כמו חרבו הצור כלומר חרבו החד. וכן חַֽרְבוֹת צֻרִים, חרבות חדים. ואם נסמך המתואר אל התאר כמו בְּנֵי שִׁלֵּשִׁים (בראשית נ, כג) וְתוֹלַעַת שָׁנִי (שמות כה, ד) שְׁנִי הַתּוֹלָֽעַת (ויקרא יד, נב). ויונתן תרגם מזה הענין חֶלְקַת הַצֻּרִים (שמואל ב' ב, טז), שתרגם אַחֲסָנַת קְטִלַיָא. וענין אחר אָחוֹר וָקֶדֶם צַרְתָּנִי (תהלים קלט, ה), וַיָּצַר אֹתוֹ בַּחֶרֶט (שמות לב, ד). צוּרַת הַבַּיִת (יחזקאל מג, יא). וְציּרָם [וְצוּרָם] לְבַלּוֹת שְׁאוֹל (תהלים מט, טו), והנכון בו צוּרָתָם. וכן כִּתְבוּנָם עֲצַבִּים (הושע יג, ב) הראוי בִּתְבוּנָתָם. ויש לפרש מזה וַיָּצֻרוּ וַיִּמְנוּ (מלכים ב' יב, יא), שעשו הכסף מטבע להוציאו לאומנים לקנות עצים ואבנים. וכן דעת רבותינו ז"ל כמלת וְצַרְתָּ הַכֶּסֶף (דברים יד, כה), שאמרו (ברכות מו, ע"ב) דבר שיש לו צורה. ומן השרש הזה עַד־צַוָּאר יֶֽחֱצֶה (ישעיה ל, כח), וַיָּשֶׂם רְבִד הַזָּהָב עַל־צַוָּארֽוֹ (בראשית מא, מב). ונכתבה בהם האל"ף למשך ונפלה מן וְאַדִּֽירֵיהֶם לֹֽא־הֵבִיאוּ צַוָּרָם בַּֽעֲבֹדַת אֲדֹנֵיהֶֽם (נחמיה ג, ה). ופעמים זכרו הצואר בלשון שנים לפי שהוא שני צדדין הימין והשמאל בָּכָה עַל־צַוָּארָֽיו (בראשית מה, יד), וַיִּפֹּל עַל־צַוָּארָו (שם לג, ד). ופעמים יבא הקבוץ בשוא הו"ו וַיִּפֹּל עַל־צַוְּארֵי בִנְיָֽמִן־אָחִיו (שם מה, יד), הָבִיאוּ אֶת־צַוְּארֵיכֶם בְּעֹל מֶֽלֶךְ־בָּבֶל (ירמיה כז, יב). ובתוספת נו"ן בְּאַחַד עֲנָק מִצַּוְּרֹנָֽיִךְ (שיר השירים ד, ט). ונשארה האל"ף בצוארי ובצואריכם ובצוארניך ואף על פי שאבד בהם המשך. וקובץ בלשון נקבה אֲשֶׁר לֹֽא־תָמִישׁוּ מִשָּׁם צַוְּארֹֽתֵיכֶם (מיכה ב, ג). 

צחח  
עַל־צְחִיחַ סֶלַע שָׂמָתְהוּ (יחזקאל כד, ז), שָׁכְנוּ צְחִיחָֽה (תהלים סח, ז), מֵאַֽחֲרֵי לַֽחוֹמָה בַּצְּחִחִיים [בַּצְּחִיחִים] (נחמיה ד, ז), מקום הגבוה בסלע והוא מקום היובש והצמא לפיכך נקרא כן. ומזה בהכפל גם הפ"א וְהִשְׂבִּיעַ בְּצַחְצָחוֹת נַפְשֶׁךָ (ישעיה נח, יא), רוצה לומר בזו יובש וצמא, והתאר וַֽהֲמוֹנוֹ צִחֵה צָמָֽא (שם ה, יג), בפלס אִשֶּׁה לַֽי"י (במדבר טו, כה), מן אָשַׁשׁ. וענין אחר צַחוּ מֵחָלָב (איכה ד, ז), והיה ראוי להדגש לולי החי"ת. והתאר דּוֹדִי צַח וְאָדוֹם (שיר השירים ה, י), כְּחֹם צַח (ישעיה יח, ד), רוּחַ צַח שְׁפָיִם (ירמיה ד, יא). והתאר בלשון נקבות תְּמַהֵר לְדַבֵּר צָחֽוֹת (ישעיה לב, ד), כלומר אמרות צחות. ענין כולם הזכות והבהירות. ויש לפרש רוּחַ צַח שְׁפָיִם מהענין הראשון רוח יבשה, כלומר שאין בה תועלת לבני אדם אך היא חזק להם לוֹא לִזְרוֹת וְלוֹא לְהָבַֽר ואין לה תועלת כי היא נושבת במדבר שאין שם זרע כן דרך בת עמי כמו אותה הרוח. או פירושו משל על מחנה נבוכדנצר הבא דרך בת עמי כלומר שיבא על ירושלם, ודמה אותו לרוח חזק שאינה טובה לוֹא לִזְרוֹת וְלוֹא לְהָבַֽר (שם), אך הוא חזק יותר. וזהו שאמר (שם יב) רוּחַ מָלֵא מֵאֵלֶּה, כדומר רוח חזק יותר מאלה מרוח לזרות ומרוח לחבר. 

צחן  
וְתַעַל צַֽחֲנָתוֹ (יואל ב, כ), כמו בָאְשׁוֹ (שם). 

צחק  
לָמָּה זֶּה צָֽחֲקָה שָׂרָה (בראשית יח, יג), לֹא צָחַקְתִּי (שם טו), כָּל־הַשֹּׁמֵעַ יִֽצֲחַק־לִֽי (שם כא, ו) וַתִּצְחַק שָׂרָה בְּקִרְבָּהּ (שם יח, יב), כלומר צחקה ואמרה בקרבה לא שהוציאה דבר מפיה על כן כחשה בעבור היראה. או פירוש וַתִּצְחַק שָׂרָה בְּקִרְבָּהּ שצחקה בינה לבין עצמה שלא ראה אותה אדם צוחקת. והשם צְחֹק עָשָׂה לִי אֱלֹהִים (שם כא, ו), זה צחוק בפה. והכבד [פִּעֵל] וַיְצַחֵק לִפְנֵיהֶם (שופטים טז, כה), מְצַחֵק אֵת רִבְקָה אִשְׁתּֽוֹ (בראשית כו, ח), וַיָּקֻמוּ לְצַחֵֽק (שמות לב, ו), וזה שעשוע ושמחה. לְצַחֶק־בי (בראשית לט, יז), להתעולל בי. אֲשֶׁר־יָֽלְדָה לְאַבְרָהָם מְצַחֵֽק (שם כא, ט), מלעיג וכולם נכנסים תחת ענין הצחוק.

צחר  
אֲתֹנוֹת צְחֹרוֹת (שופטים ה, י), ענינו לבנות. וכן וְצֶמֶר צָֽחַר (יחזקאל כז, יח), לבן. 

ציה  
וְצִי אַדִּיר לֹא יַעַבְרֶֽנּוּ (ישעיה לג, כא), בפלס אַף־בְּרִי יַטְרִיחַ עָב (איוב לז, ב) לְעִי הַשָּׂדֶה (מיכה א' ו). והקבוץ יֵֽצְאוּ מַלְאָכִים מִלְּפָנַי בַּצִּים (יחזקאל ל, ט), וְצִים מִיַּד כִּתִּים (במדבר כד, כד), היו"ד יו"ד הרבים ויו"ד השרש נפל. ובהראות היו"ד אַשּׁוּר יְסָדָהּ לְצִיִּים (ישעיה כג, יג), וענינם ספינה, ספינות. ורבי משה הכהן פירש מזה לְעַם לְצִיִּֽים (תהלים עד, יד), והלמ"ד כלמ"ד לְעַבְדְּךָ לְיַֽעֲקֹב (בראשית לב, יט), ופירושו לאנשי הספינות. צִיָּה גַם־חֹם (איוב כד, יט), לַמְרוֹת עֶלְיוֹן בַּצִּיָּֽה (תהלים עח, יז). והקבוץ בלשון נקבות הָלְכוּ בַּצִּיּוֹת נָהָֽר (שם קה, מא), פירוש הלכו המים במקום חציה והמדבר כמו נהר. ומשקל אחר כְּחֹרֶב בְּצָיוֹן (ישעיה כה, ה), בשקל רָצוֹן ענינם ענין חורב ומדבר. וְרָֽבְצוּ־שָׁם צִיִּים (שם יג, כא), וּפָֽגְשׁוּ צִיִּים אֶת־אִיִּים (שם לד, יד), חיות השוכנות בציה. ותרגם יונתן תַּמְוָן. לְפָנָיו יִכְרְעוּ צִיִּים (תהלים עב, ט), אומות השוכנים במדבר. או הוא מהענין הראשון כלומר בעלי הספינות כמו שאמר אחריו מלכי תרשיש. ורבי אברהם אבן עזרא פירש לְעַם לְצִיִּֽים (שם עד, יד), השוכנים במדבר. והטעם אף על פי שהוא בים ויש לו כח גדול תתננו מאכל ליושבי מדבר.

צין  
מָה הַצִּיּוּן הַלָּז (מלכים ב' כג, יז), וּבָנָה אֶצְלוֹ צִיּוּן (יחזקאל לט, טו), בפלס חִבֻּק יָדַיִם (משלי ו, י). הַצִּיבִי לָךְ צִיֻּנִים (ירמיה לא, כ), ענינם כענין מצבה שמשימין אותו על הקבר או לאות על הדרכים.

ציץ  
צָץ הַמַּטֶּה (יחזקאל ז, י). והפעל הכבד [הִפְעִיל] וַיָּצִיצוּ כָּל־פֹּֽעֲלֵי אָוֶן (תהלים צב, ח), וְיָצִיצוּ מֵעִיר כְּעֵשֶׂב הָאָֽרֶץ (שם עב, טז), יָצִיץ וּפָרַח יִשְׂרָאֵל (ישעיה כז, ו), וַיָּצֵֽץ צִיץ (במדבר יז, כג). וּפְטוּרֵי צִצִּים (מלכים א' ו, יח), היו"ד נבלעת בדגש והענין ציורים כמו פרחים וציצים, והשם עם תי"ו הנקבה וְֽהָיְתָה צִיצַת נֹבֵל (ישעיה כח, ד), ונזכר זכר ונקבה כי נֹבֵל לשון זכר. ונסמך המתואר אל התאר כמו בְּנֵי שִׁלֵּשִׁים (בראשית נ, כג). או יהיה שם בלתי סמוך ובא כדרך הסמוך כמו עֶגְלַת שְׁלִשִׁיָּה (ישעיה טו, ה), אַֽל־תִּתְּנִי פוּגַת לָךְ (איכה ב, יח) והדומים להם ענין כלם גלוי הפרחים והראותם. וקרוב לענין מֵצִיץ מִן־הַֽחֲרַכִּֽים (שיר השירים ב, ט), כלומר מגלה עצמו ונראה ונשקף מן החלונות. ויש מפרשים מזה וְעָלָיו יָצִיץ נִזְרֽוֹ (תהלים קלב, יח), כלומר במקום שאצמיח קרן לדוד על המקום ההוא יראה נזרו. או יהיה פירושו נזרו שעל ראשו יפרה ויציץ, כלומר תרבה גדולתו והדרתו בכל יום. וענין אחר וְעָשִׂיתָ צִּיץ זָהָב (שמות כח, לו), צִיץ נֶֽזֶר־הַקֹּדֶשׁ (שם לט, ל), והוא טס של זהב. והפעל ממנו וְעָלָיו יָצִיץ נִזְרֽוֹ (תהלים קלב, יח). וענין אחר תְּנוּ־צִיץ לְמוֹאָב (ירמיה מח, ט), כנף שיפרח בו. ותרגום סְנַפִּיר (ויקרא יא, ט) צִיצִין. ואמרו רבותינו ז"ל (חולין סו, ע"ב) סנפירין שפורח בדחן. וְעָשׂוּ לָהֶם צִיצִת (במדבר טו, לח), ענף הבגד מה שנשאר מן הארוג שהוא נתלה בו יקרא ציצית, ולפיכך קרא החוטין שצוה הכתוב לתלות בכנף הבגד ציצית. וכן תלתלי השער הנתלים כמו ענף הבגד וַיִּקָּחֵנִי בְּצִיצִת רֹאשִׁי (יחזקאל ח, ג). ויש מפרשים מזה מֵצִיץ מִן־הַֽחֲרַכִּֽים (שיר השירים ב, ט), כלומר מראה ציציות ראשו. ונקרא צצית על שם הענף הנתלה בו כי רוב חוטי הציצית הם ענף כמו שאמרו רבותינו ז"ל (מנחות לט, ע"א) שליש גדיל ושני שלישי ענף. וכן אמרו (שם סב, ע"א) אין ציצית אלא ענף וכן הוא אומר ויקחני בציצית ראשי. וכענין זה אמרו (שבת פ' יט משנה ו. דף קלו, ע"א) ציצין המעכבין את המילה. 

ציר  
צִיר נֶאֱמָן לְשֹֽׁלְחָיו (משלי כה, יג), כבר כתבנו הענין הזה בשרש צוּר.

צית  
אֲצִיתֶנָּה יָּֽחַד (ישעיה כז, ד), ענין הבערה והדלקה. וצִית ויָצַת בענין אחד.

צלל  
יָמָיו כְּצֵל עוֹבֵֽר (תהלים קמד, ד), כמו הצל שעובר במהרה בהתפשט השמש. ויש לפרש כצל העוף העובר בעופפו. וכן פירשו במדרש (ילקוט שם) כצל עובר כהדין עופא דעבר בטוליה וטוליה עבר עמיה. כִּי יִנָּטוּ צִלְלֵי־עָֽרֶב (ירמיה ו, ד), יְסֻכֻּהוּ צֶאֱלִים צִלְלוֹ (איוב מ, כב). וְלֹֽא־יַֽאֲרִיךְ יָמִים כַּצֵּל (קהלת ח, יג). בְּצֵל הַֽחָכְמָה בְּצֵל הַכָּסֶף (שם ז, יב), פירוש ינוח האדם בצל החכמה כשיהיה גם בצל הכסף כשיהיה לו די ספקו שיתקבל יותר בעיני בני אדם כשלא יצטרך להם ויוכל להתעסק בחכמה כשיהיה לו במה יחיה, כמו שאמר בפסוק האחר טוֹבָה חָכְמָה עִם־נַֽחֲלָה (קהלת ז, יא) אף על פי כן יתרון הדעת הוא שהחכמה לבדה תחיה בעליה. בְּצֵל קֹֽרָתִֽי (בראשירת יט, ח), סָר צִלָּם מֵֽעֲלֵיהֶם (במדבר יד, ט), וְנָסוּ הַצְּלָלִים (שיר השירים ב, יז). והפעל ממנו מבנין הקל כַּֽאֲשֶׁר צָֽלְלוּ שַֽׁעֲרֵי יְרֽוּשָׁלַם (נחמיה יג, יט), כלומר שהעריב השמש וצללו שערי ירושלם. והפעל מבנין הפעיל וְחֹרֶשׁ מֵצַל (יחזקאל לא, ג), כלומר עושה צל. או יהיה שם תאר. והתאר בהכפל גם פ"א הפעל הוֹי אֶרֶץ צִלְצַל כְּנָפָיִם (ישעיה יח, א), כלומר שמצלת על העולם ברוב כנפיה, והוא דרך משל על רוב הסחורות ומיני הדברים היוצאום ממנה לשאר ארצות. ויונתן תרגם דְאָתָן לָהּ בִּסְפִינָן מֵאַרְעָא רְחִיקָא וְקִלְעֵיהוֹן פְּרִיסָן כְּנִשְׁרָא דְטָאִיס בְּכַנְפוֹהִי. וענין אחר לְקוֹל צָֽלְלוּ שְׂפָתַי (חבקוק ג, טז). והנפעל אֲשֶׁר כָּל־שֹׁמְעָיּו [שֹׁמְעָהּ] תִּצַּלְנָה שְׁתֵּי אָזְנָֽיו (מלכים ב' כא, יב), אֲשֶׁר כָּל־שֹׁמְעָהּ תִּצַּלְנָה אָזְנָֽיו (ירמיה יט, ג). והכבד [פִּעֵל] אֲשֶׁר כָּל־שֹׁמְעוֹ תְּצִלֶּינָה שְׁתֵּי אָזְנָֽיו (שמואל א' ג, יא), ענין תנועת הרעש טנדמנ"ט בלע"ז. והשם צְלִול [צְלִיל] לֶחֶם שְׂעֹרִים (שופטים ז, יג), כלומר שמע רעש לחם שעורים וראה שהיה מתהפך במחנה מדין. ועוד נפרשנו בשרש צָלָה. ומזה עַל־מְצִלּוֹת הַסּוּס (זכריה יד, כ), והם הזגים התלויים כסוס שהם מתקשקשים. וכן בהכפל הפ"א וּבִמְנַֽעַנְעִים וּבְצֶלְצֶלִֽים (שמואל ב' ו, ה), בסגול הפ"א בְצִֽלְצְלֵי־שָׁמַע (תהלים קנ, ה), בחירק הפ"א, והם שני כלי נחשת שמקישים זה בזה ומשמיעין קול. וכן אמרו במשנה (שקלים פ' חמישי משנה א. הלכה ט) הקיש בן ארזא בצלצל. אבל בְּֽצִלְצְלֵי תְרוּעָֽה (תהלים קנ, ה), הוא אומר על החצוצרות. ובנפול אות הכפל בְּנֵֽי־אָסָף בַּֽמְצִלְתַּיִם (עזרא ג, י), בִּמְצִלְתַּיִם נְחֹשֶׁת לְהַשְׁמִֽיעַ (דברי הימים א' טו, יט), ונקרא בלשון שנים לפי שהם שני כלים שמקישין זה בזה. וסמיכות במצלתים נחשת כתבנו הדומים לו בחלק הדקדוק שהוא חלק הראשון מן הספר. וענין אחר צָֽלֲלוּ כַּֽעוֹפֶרֶת (שמות טו, י), כַּֽאֲשֶׁר צָֽלְלוּ שַֽׁעֲרֵי יְרֽוּשָׁלַם (נחמיה יג, יט), ענינם ענין שקיעה. וכן הביאם רבי יהודה. ופירוש כַּֽאֲשֶׁר צָֽלְלוּ שַֽׁעֲרֵי יְרֽוּשָׁלַם כאשר נשתקעו מליכנס בשערי ירושלם כלומר שהיה ערב. והנכון כמו שכתבנו אותו מענין צֵל. וּבְצִלְצַל דָּגִים רֹאשֽׁוֹ (איוב מ, לא), כלי שדוקרים בו הדג במים ומעלין אותו פיזיר"א בלע"ז. ויש אומרים שהוא כלי העשוי משבטים יכנס בו ראש הדג ונלכד בו.

צלה  
אֶצְלֶה בָשָׂר (ישעיה מד, יט), לִצְלוֹת לַכֹּהֵן (שמואל א' ב, טו). והתאר צלי כִּי אִם־צְלִי־אֵשׁ (שמות יב, ט). והשם בהכפל עי"ן הפעל צְלִול [צְלִיל] לֶחֶם שְׂעֹרִים (שופטים ז, יג), בפלס הֲגִיג מן הָגָה ופירושו עוגת, לחם שעורים. וכן תרגם יונתן חֲרַר דִלְחֵם שְעוֹרִין. והיא העוגה כמו שאמרו רבותינו ז"ל (שבת פ' ראשון משנה י. דף יט, ע"ב) ולא חררה על גבי גחלים. ונקראת כן לפי שהיא נאפת על גבי גחלים כמו הצלי. ומפניזה נקראת גם כן חררה שהיא ענין שריפה. וכבר זכרנו אותו ענין אחר בשרש צָלַל.
 
צלח  
מַדּוּעַ דֶּרֶךְ רְשָׁעִים צָלֵחָה (ירמיה יב, א), אֲשֶׁר לֹֽא־יִצְלַח לַכֹּֽל (שם יג, י), וְהִוא לֹא תִצְלָֽח (במדבר יד, מא), וַתִּצְלְחִי לִמְלוּכָֽה (יחזקאל טז, יג), וַֽהֲדָרְךָ צְלַח רְכַב (תהלים מה, ה). והפעל הכבד [הִפְעִיל] וְהִצְלַחְתָּ וּבָנִיתָ בֵּית י"י אֱלֹהֶיךָ (דברי הימים א' ככ, יא), עֲלֵה וְהַצְלַח (מלכים א' כב, טו), עֲלוּ וְהַצְלִיחוּ (דברי הימים ב, יח, יד), וַיֵּשֶׁב שְׁלֹמֹה עַל־כִּסֵּא י"י לְמֶלֶךְ תַּֽחַת־דָּוִיד אָבִיו וַיַּצְלַח (שם א' כט, כג), וַיְהִי אִישׁ מַצְלִיחַ (בראשית לט, ב). אַל־תִּתְחַר בְּמַצְלִיחַ דַּרְכּוֹ (תהלים לז, ז), פירוש במי שדרכו מצליח. הֲתַצְלִיחַ דַּרְכֵּנוּ (שופטים יח, ה). והעובר אל הקל אִם־יֶשְׁךָ־נָּא מַצְלִיחַ דַּרְכִּי (בראשית כד, מב), וְהִצְלִיחַ דַּרְכֶּךָ (שם כד, מ), מַצְלִיחַ בְּיָדֽוֹ (שם לט, ג). וְהַצְלִֽיחָה־נָּא לְעַבְדְּךָ (נחמיה א, יא). מלעיל, אָֽנָּא י"י הַצְלִיחָה נָּֽא (תהלים קיח, כה), מלרע. ומה שאמר כִּי־אָז תַּצְלִיחַ אֶת־דְּרָכֶךָ (יהושע א, ח), ואף על פי שאין ההצלחה תלויה ביד האדם, לפי כי בשמרו מצות י"י ועל ידם תבא לו ההצלחה כאילו הוא מצליח דרכיו. ענין ההצלחה ידוע, והוא הזמנת הטוב ובואו אל האדם בדרך ישרה בלא עכוב. וענין קרוב לזה וְצָֽלְחוּ הַיַּרְדֵּן לִפְנֵי הַמֶּֽלֶךְ (שמואל ב' יט, יח), כלומר הדריכוהו ועברו בו כאילו בקעו אותו. ותרגום וַיְבַקַּע עֲצֵי עֹלָה (בראשית כב, ג) וְצַלַּח אָעֵי לַעֲלָתָא. וכן פֶּן־יִצְלַח כָּאֵשׁ בֵּית יוֹסֵף (עמוס ה, ו), יבקע. וְצָֽלְחָה עָלֶיךָ רוּחַ י"י (שמואל א' י, ו), כלומר תבא ותדרך ותעבור עליך. וכן וַתִּצְלַח עָלָיו רוּחַ י"י (שופטים יד, ו). ענין אחר קְחוּ־לִי צְלֹחִית חֲדָשָׁה (מלכים ב' ב, כ), פירוש כמו צנצנת. ותרגום צִנְצֶנֶת (שמות טז, לג) צְלוֹחִית. וכן בדברי רבותינו ז"ל (בבא מציעא ז, ע"ב) וכי לצור על פי צלוחיתו הוא צריך, וזולת זה. ומשקל אחר טָמַן עָצֵל יָדוֹ בַּצַּלָּחַת (משלי יט, כד), כַּֽאֲשֶׁר־יִמְחֶה אֶת־הַצַּלַּחַת (מלכים ב' כא, יג), פירוש קדירה או קערה. והקבוץ וּבַדְּוָדִים וּבַצֵּלָחוֹת (דברי הימים ב' לה, יג), הנח תמורת הדגש כי היה ראוי צַלָּחוֹת כמו מן טַבַּעַת טַבָּעוֹת. ויש לפרש טמן עצל ידו בצלחת כמו בחיק. והוא הנכון לענין הפסוק, ומה שאמר החיק בזה הלשון כי כן נטמנת היד בחיק כמו שנטמן הדבר בצנצנת או בקדירה. 

צלם  
בְּצֶלֶם אֱלֹהִים (בראשירה א, כז), בשש נקודות. אַךְ־בְּצֶלֶם יִתְהַלֶּךְ־אִישׁ (תהלים לט, ז), בְּצַלְמֵנוּ כִּדְמוּתֵנוּ (בראשית א, כו), וְאֵ֨ת כָּל־צַלְמֵי מַסֵּֽכֹתָם (במדבר לג, נב), בָּעִיר צַלְמָם תִּבְזֶֽה (תהלים עג, כ). ענין צלם כענין דמות, והוא פעמים נופל על הצורה מורגשת כמו צלמי מסכותם, צַלְמֵי טְחֹרֵיהֶֽם (שמואל א' ו, יא), וזולתם ופעמים על הצורה שאינה מורגשת אלא צורה מחשבית, ורצוני לומר ערך ודמיון במעלה זהו בְּצֶלֶם אֱלֹהִים, בְּצַלְמֵנוּ כִּדְמוּתֵנוּ. ואפשר להיות כמותם וַיּוֹלֶד בִּדְמוּתוֹ כְּצַלְמוֹ (בראשית ה, ג), שהיה נערך אליו ודומה לו בענינו בחכמתו ובמעלתו. וכתב רבי יונה אך בצלם כמו חשך, וכן כתבו אדוני אבי ז"ל ודמהו ללשון הערב שאומר לחשך צל"ם בנקודה על הצד"י ופירשו כי האדם כמתהלך בחשך  על אשר לא ידע יום מותו. וכן פירשו מזה תַּשְׁלֵג בְּצַלְמֽוֹן (תהלים סח, טו), כלומר כנפי היונה יתלבנו כשלג וככסף צרוף בחשך. ויש מפרשים צַלְמָוֶת מענין חשך ויפרשו אותו מזה השרש. וכן הוא מענין חשך כמו שאמר אֵֽין־חשֶׁךְ וְאֵין צַלְמָוֶת לְהִסָּתֶר שָׁם (איוב לד, כב), אבל להיות מזה השרש אינו נכון לתנועת הו"ו כי היה לו לומר צַלְמוּת בפלס מַרְדּוּת, עַבְדּוּת. והנכון שיהיה צלמות מלה מורכבת מצֵל ומָוֶת כמו שפירש אותו הגאון רב סעדיה ז"ל שתי מלות כלומר צֵל הַמָּוֶת והוא חשֶׁךְ וַֽאֲפֵלָה כמו שאמר אֶרֶץ עֵיפָתָה  כְּמֽוֹ־אֹפֶל.

צלע  
וַיִּבֶן י"י אֱלֹהִים אֶת־הַצֵּלָע (בראשית ב, כב), מלרע. והקבוץ בלשון נקבות וַיִּקַּח אַחַת מִצַּלְעֹתָיו (שם ב, כא). ולפי שהצלעות שני צדדים הימין והשמאל כנה צד כל דבר בלשון צלע וּלְצֶלַע הַמִּשְׁכָּן הַשֵּׁנִית (שמות כו, כ). ויכונה בלשון זכר לְקַרְשֵׁי צֶֽלַע־הַמִּשְׁכָּן הָֽאֶחָֽד (שם כו, כו). בְּצֵלַע הָהָר (שמואל ב' טז, יג), מלעיל. ומלרע פֶּתַח הַצֵּלָע הַתִּיכֹנָה (מלכים א' ו, ח), וְרֹחַב הַצֵּלָע אַרְבַּע אַמּוֹת (יחזקאל מא, ה), צֵלָע אל צֵלָע שׁלושׁ (שם מא, ו), כלם מלרע באותו ענין. וכן בארץ בנימן בְּצֵלָע בקבר קישׁ אביו (שמואל ב' כא, יד), וכן וְצֵלַע הָאֶלֶף (יהושע יח, כח) מלרע באותו ענין, ואשר הם מלעייל פ"א הפעל בסגול. והקבוץ בלשון זכרים שְׁנֵי צְלָעִים הַדֶּלֶת הָֽאַחַת גְּלִילִים (מלכים א' ו, לד), כלומר שני צדי הדלת האחת היו עגולים. ויונתן תרגם צִירִין. וכן תרגם וּשְׁנֵי קְלָעִים הַדֶּלֶת הַשֵּׁנִית גְּלִילִֽים (מלכים א' ו, לד). ובקבוץ הנקבות וַיַּעַשׂ צְלָעוֹת סָבִֽיב (שם א' ו, ה), והוא היציע שעשה סביב בית המקדש. וכבר פירשתיו בשרש יָצַע ובשרש גָּרַע. ולפי שהקורות לבית כמו הצלעות לגוף אמר וַיִּבֶן אֶת־קִירוֹת הַבַּיִת מִבַּיְתָה בְּצַלְעוֹת אֲרָזִים (שם א' ו, טו), וְהַצְּלָעוֹת צֵלָע אֶל־צֵלָע (יחזקאל מא, ו), רוצה לומר הקורות. ונקרא הפסח צולע לפי שהולך על צדו האחד וְהוּא צֹלֵעַ עַל־יְרֵכֽוֹ (בראשית לב, לב), אֹֽסְפָה הַצֹּלֵעָה (מיכה ד, ו). והשם כִּֽי־אֲנִי לְצֶלַע נָכוֹן (תהלים לח, יח), שֹֽׁמְרֵי צַלְעִי (ירמיה כ, י), וּבְצַלְעִי שָׂמְחוּ וְֽנֶאֱסָפוּ (תהלים לה, טו).

צמם  
גַּלִּי צַמָּתֵךְ (ישעיה מז, ב), מִבַּעַד לְצַמָּתֵךְ (שיר השירים ד, א), צַמָּה בפלס כַּלָּה, גַּנָּה, והצַמָּה היא ציציות השער שמכינה האשה על פניה קרי"ן [טריצי] בלע"ז. ורבי יונה פירש בו המסוה. וְשָׁאַף צַמִּים חֵילָֽם (איוב ה, ה), יַֽחֲזֵק עָלָיו צַמִּֽים (שם יח, ט), הם מענין צמה והוא תאר במשקל כַּבִּיר, אַדִּיר וענינו ליסטים ואיש ריק ופוחו. ומנהג הליסטים בארץ ישמעאל לגדל שער ראשם ולעשותם צמה תלויה להם אחורי הצואר ומגדילים השער כמו עבות. ויש אומרים כי הם הליסטים שוכני המדברות הולכים ערומים ומגדלים שער ומתכסים בשערם עד שתותיהם. 

צמא  
וְלֹא צָֽמְאוּ בָּֽחֳרָבוֹת הֽוֹלִיכָם (ישעיה מח, כא), הַשְׁקִֽינִי־נָא מְעַט־מַיִם כִּי צָמֵאתִי (שופטים ד, יט), וַיִּצְמָא שָׁם הָעָם לַמַּיִם (שמות יז, ג). ובא על דרך בעלי הה"א וְצָמִת וְהָלַכְתְּ אֶל־הַכֵּלִים (רות ב, ט). והתאר וּמַשְׁקֵה צָמֵא יַחְסִֽיר (ישעיה לב, ו), רְעֵבִים גַּם־צְמֵאִים (תהלים קז, ה). והשם וְעַתָּה אָמוּת בַּצָּמָא (שופטים טו, יח), לֹֽא־רָעָב לַלֶּחֶם וְלֹֽא־צָמָא לַמַּיִם (עמוס ח, יא), וְלִצְמָאִי יַשְׁקוּנִי חֹֽמֶץ (תהלים סט, כב). יִשְׁבְּרוּ פְרָאִים צְמָאָֽם (שם קד, יא), פירש רבי יונה יקחו רוות צמאם. והלקיחה בו כדרך וְאֶת־רַֽעֲבוֹן בָּֽתֵּיכֶם קְחוּ וָלֵֽכוּ (בראשית מב, לג). ועוד אפרשנו בשרש שָׁבַר. ומשקל אחר וְצִמָּאוֹן לְמַבּוּעֵי מָיִם (ישעיה לה, ז), וְצִמָּאוֹן אֲשֶׁר אֵין־מָיִם (דברים ח, טו). והשם עוד בלשון נקבה וּגְורֹנֵךְ [וּגְרוֹנֵךְ] מִצִּמְאָה (ירמיה ב, כה). 

צמד  
הַנִּצְמָדִים לְבַעַל פְּעֽוֹר (במדבר כה, ה), וַיִּצָּמֶד יִשְׂרָאֵל לְבַעַל פְּעוֹר (שם כה, ג), ענין חבור ודבוק. והתאר אֲשֶׁר אֵין־צָמִיד פָּתִיל עָלָיו (שם יט, טו), פירוש שאין חתיכת בגד דבוקה עליו לסתמו, כי כלי חרס מטמא מתוכו ולא מגבו. ונקרא צמיד החלי שעל היד לפי שהוא מחובר בה תמיד אֶצְעָדָה וְצָמִיד (במדבר לא, ג), וּשְׁנֵי צְמִידִים עַל־יָדֶיהָ (בראשית כד, כב). וכן נקרא זוג הבהמות מפני החבור וַיִּקַּח צֶמֶד בָּקָר (שמואל א' יא, ז), בשש נקדות. וְצֶמֶד חֲמֹרִים (שם ב' טז, א). אֵת רֹֽכְבִים צְמָדִים (מלכים ב' ט, כה), פירשתיו בשרש אֵת. שְׁנֵֽים־עָשָׂר צְמָדִים (שם א' יט, יט), וְנִפַּצְתִּי בְךָ אִכָּר וְצִמְדֹּו (ירמיה נא, כג). עֲשֶׂרֶת צִמְדֵּי־כֶרֶם (ישעיה ה, י), פירש החכם רבי אברהם אבן עזרא ז"ל בעבור השיגם הגבול הנה הכרמים נצמדים יחד. ויש מפרשים כי מה שיחרוש צמד בקר ביום נקרא צמד כרם. והפעל הכבד [פִּעֵל] מְצֻמֶּדֶת עַל־מָתְנָיו (שמואל ב' כ, ח), וכבד אחר [הִפְעִיל] וּלְשׁוֹנְךָ תַּצְמִיד מִרְמָֽה (תהלים נ, יט), כלם ענין חבור.

צמח  
צָֽמַח־בּוֹ (ויקרא יג, לז), וְצָֽמְחוּ בְּבֵין חָצִיר (ישעיה מד, ד), טֶרֶם יִצְמָח (בראשית ב, ה), הַצֹּמֵחַ לָכֶם מִן־הַשָּׂדֶֽה (שמות י, ה), צֹֽמְחוֹת אַֽחֲרֵיהֶֽן (בראשית מא, ו). והפעל העובר מן הקל יַעַר צוֹמֵחַ עֵצִֽים (קהלת ב, ו). והשם וְצֶמַח הָֽאֲדָמָֽה (בראשית יט, כה), בסגול. והכבד [פִּעֵל] וּשְׂעָרֵךְ צִמֵּחַ (יחזקאל טז, ז), עַד־יְצַמַּח זְקַנְכֶם (שמואל ב' י, ה), וַיָּחֶל שְׂעַר־רֹאשׁוֹ לְצַמֵּחַ (שופטים טז, כב), והוא פעל עומד. והעובר מן הכבד הנוסף [הִפְעִיל] לֹא תִזָּרַע וְלֹא תַצְמִחַ (דברים כט, כב), וְקוֹץ וְדַרְדַּר תַּצְמִיחַ לָךְ (בראשית ג, יח). והעובר לשלישי מַצְמִיחַ חָצִיר לַבְּהֵמָה (תהלים קד, יד), הַמַּצְמִיחַ הָרִים חָצִֽיר (שם קמז, ח), וְהוֹלִידָהּ וְהִצְמִיחָהּ (ישעיה נה, י) ענין כולם ענין הגדול.

צמק  
וְשָׁדַיִם צֹֽמְקִֽים (הושע ט, יד), פירוש יבשים ונגובים. ובדברי רבותינו ז"ל (שבת לז, ע"ב) מצטמק ויפה לו. ומזה נקראו הענבים היבשים צמוקים וּשְׁנֵי צִמֻּקִים (שמואל א' ל, יב), אמר בו התרגום וּתְרֵין אִיתְכְּלִין דְעִינְבִין יַבִּישִׁין.

צמר  
וַיִּקַּח אֶת־צַמֶּרֶת הָאָֽרֶז (יחזקאל יז, ג), מִצַּמֶּרֶת הָאֶרֶז הָרָמָה (שם יז, כב), וּבֵין עֲבֹתִים הָֽיְתָה צַמַּרְתּֽוֹ (שם לא, ג), וְלֹֽא־יִתְּנוּ אֶת־צַמַּרְתָּם אֶל־בֵּין עֲבֹתִים (שם לא, יד), ענינם הסעיף הגבוה. צֶמֶר וּפִשְׁתִּים (דברים  כב, יא), בשש נקודות. וְצֶמֶר צָֽחַר (יחזקאל כז, יח), צַמְרִי וּפִשְׁתִּי (הושע ב, ז), כַּצֶּמֶר יִהְיֽוּ (ישעיה א, יח), פירוש כצמר הלבן ידוע.

צמת  
צָֽמְתוּ בַבּוֹר חַיָּי (איכה ג, נג). והנפעל בְּעֵת יְזֹֽרְבוּ נִצְמָתוּ (איוב ו, יז). ויש מפרשים אותו נתחברו מלשון צומת הגידין בדברי רבותינו ז"ל (חוילין פרק רביעי משנה ו, דף עו, ע"א). והשם לַצְּמִיתֻת לַקֹּנֶה אֹתוֹ (ויקרא כה, ל). והכבד [פִּעֵל] צִמְּתַתְנִי קִנְאָתִי (תהלים קיט, קלט), בִּעוּתֶיךָ צִמְּתוּתֻֽנִי (שם פח, יז), וכבר ביארנו דקדוק המלה הזאת בחלק הדקדוק מזה השער בשער הפעלים בטור השלישי. וכבד אחר [הִפְעִיל] אוֹתוֹ אַצְמִית (תהלים קא, ה), הִצְמַתָּה כָּל־זוֹנֶה מִמֶּֽךָּ (תהלים עג, כז), וּמְשַׂנְאַי אַצְמִיתֵֽם (שם יח, מא), יַצְמִיתֵם י"י אֱלֹהֵֽינוּ (שם צד, כג), כולם ענין כריתה.

צנן  
כְּצִנַּת־שֶׁלֶג בְּיוֹם קָצִיר (משלי כה, יג), ענינו ענין קרירות. ומצאנו הכפל בדברי רבותינו ז"ל בשביל שלא תצטנן חם לתוך צונן (פסחים עו, ע"א), מפריש מן החמה על הצוננת ומן הצוננת על החמה (דמאי פרק חמישי ו משנה ג, דף טז, ע"ב). וענין אחר וְלִצְנִינִם בְּצִדֵּיכֶם (במדבר לג, נה), וְלִצְנִנִים בְּעֵֽינֵיכֶם (יהושע כג, יג), ענין קוץ ופירשו מסוכת קוצים הסובבת, לסגור ולכלוא אתכם מאין יוצא ומאין בא. או יהיה דרך משל כמו לְשִׂכִּים בְּעֵינֵיכֶם (במדבר לג, נה). ובחסרון אות הכפל וְאֶל־מִצִּנִּים יִקָּחֵהוּ (איוב ה, ה), צִנִּים פַּחִים בְּדֶרֶךְ עִקֵּשׁ (משלי כב, ה). ובלשון נקבה וְנִשָּׂא אֶתְכֶם בְּצִנּוֹת (עמוס ד, ב). ויש לפרש צנים פחים מענין קרירות כלומר הקרירות כפחים בדרך עקש. וענין אחר וְנֹשֵׂא הַצִּנָּה הֹלֵךְ לְפָנָֽיו (שמואל א' יז, ז), עֹֽרְכֵי צִנָּה וָרֹמַח (דברי הימים א' יב, ח), צִנָּה וְֽסֹחֵרָה אֲמִתּֽוֹ (תהלים צא, ד). והקבוץ וּבְכָל־עִיר וָעִיר צִנּוֹת וּרְמָחִים (דברי הימים ב' יא, יב), כלי מלחמה דומה למגן טרג"א בלע"ז. וכן בערבי אלדרק"ה. ויש לפרש מזה וְנִשָּׂא אֶתְכֶם בְּצִנּוֹת (עמוס ד, ב), והם הדוגיות הקטנות שהן עשויות כמגן וצנה. וכן פירשו רבותינו ז"ל וְאַֽחֲרִֽיתְכֶן בְּסִירוֹת דּוּגָֽה, שאמרו (בבא בתרא עג, ע"א) סומכוס אומר המוכר את הספינה מכר את הדוגית, ואמרו (שם) סומכוס דבר ארעא דישראל הוא קרי ליה דוגית כדכתיב ואחריתכן בסירות דוגה. וכן תרגם יונתן בְּצִנּוֹת מן צנה ומגן, וְיִטְלוּן יַתְכוֹן עַמְמַיָא עַל תְּרֵיסְהוּן וּבְנַתְכוֹן בְּדוּגִית צָיְדִין.

צנח  
וַתִּצְנַח בָּאָרֶץ (שופטים ד, כא), ענינו ענין נעיצה. וכן אמר התרגום וּנְעָצַת בְּעַרְעָא. וכן וַתִּצְנַח מֵעַל הַֽחֲמוֹר (יהושע טו, יח), הפילה עצמה כל כך בחזקה מן החמור בא כאלו היתה נעוצה בארץ. אבל התרגום אמר בזה וְאִתְרְכִינַת מֵעַל חַמְרָא כתרגום וַתִּפֹּל מֵעַל הַגָּמָֽל (בראשית כד, סד) וְאִתְרְכִינַת.

צנם  
צְנֻמוֹת דַּקּוֹת (בראשית מא, כג), פירוש קטנוה ודקות. ובדברי רבותינו ז"ל (ברכות לט, ע"א), פת צנומה בקערה כלומר פת הפתותה פתיתים קטנים. ויש מפרשים צנומות מלשון צונמא בדברי רבותינו (בבא בתרא יח, ע"א. פט, ע"ב), שהוא הסלע, והשבילים הגדלות בסלעים יש בהן יובש עד שהם דקות הרבה מפני היובש. וכן פת צנומה פירוש פת היבשה, כי הפת היבשה יעשו אותה פתיתין קטנים לשרותם במרק בקערה.

צנע  
וְֽאֶת־צְנוּעִים חָכְמָֽה (משלי יא, ב), ענינו השפלים והמסתתרים מרוב ענותם בהם תמצא החכמה. והמקור מן הכבד [הִפְעִיל] וְהַצְנֵעַ לֶכֶת (מיכה ו, ח). ובמשנה (שבת ו פרק עשירי משנה א. דף צ, ע"ב) המצניע לזרע. 

צנף  
צָנוֹף יִצְנָפְךָ צְנֵפָה (ישעיה כב, יח), פירוש יהפכך הפוך ויסבבך סביב כסבוב המצנפת. וּבְמִצְנֶפֶת בַּד יִצְנֹף (ויקרא טז, ד), הָסִיר הַמִּצְנֶפֶת וְהָרִים הָֽעֲטָרָה (יחזקאל כא, לא), מִצְנֶפֶת וְאַבְנֵט (שמות כח, ד). הַצָּנִיף הַטָּהוֹר (זכריה ג, ה), כִּמְעִיל וְצָנִיף (איוב כט, יד), והקבוץ בלשון נקבות וְהַצְּנִיפוֹת וְהָֽרְדִידִֽים (ישעיה ג, כג), ידוע. 

צנק  
אֶל־הַמַּהְפֶּכֶת וְאֶל־הַצִּינֹֽק (ירמיה כט, כו), הוא בית הסהר. ויש מפרשים שתי המלות האלה כבלים, המהפכת הוא כלי מסגר והוא שני עצים ועושים בנתים בית צואר שיכניסו שם האסורים צוארם וצינוק כילי מסגר לידים.

צנר  
וְיִגַּע בַּצִּנּוֹר (שמואל ב' ה, ח), פירוש מרוב הידוע בדברי רבותינו ז"ל (בבא בתרא פרק שלישי משנה ו, דף נט, ע"א) והוא שנשפכין בו מי הגג. וכן לְקוֹל צִנּוֹרֶיךָ (תהלים מב, ח), המשיל העננים לצנורים בשפכם המים. ויונתן תרגם וְיִגַּע בַּצִּנּוֹר וְיִשְׁרֵי לְמִכְבַּשׁ כְּרַכָּא. 

צעד  
כִּי צָֽעֲדוּ נֹֽשְׂאֵי אֲרֽוֹן י"י (שמואל ב' ו, יג). בָּנוֹת צָֽעֲדָה (בראשית מט, כב), פירוש כל אחת מהבנות גבהה עד שצעדה על החומה, והבנות הם הפארות. וְדֶרֶךְ בֵּיתָהּ יִצְעָֽד (משלי ז, ח), בְּזַעַם תִּצְעַד־אָרֶץ (חבקוק ג, יב), בְּצַעְדְּךָ בִֽישִׁימוֹן סֶֽלָה (תהלים סח, ח). והשם מֵיטִיבֵי צָעַד (משלי ל, כט), תַּרְחִיב צַֽעֲדִי תַחְתָּי (תהלים יח, לז) שִׁשָּׁה צְעָדִים (שמואל ב' ו, יג). ובתוספת ה"א אֶת־קוֹל הַצְּעָדָה (דברי הימים א' יד, טו). ובתוספות מ"ם מֵי"י מִֽצְֽעֲדֵי־גֶבֶר כּוֹנָנוּ (תהלים לז, כג). וְלֻבִים וְכֻשִׁים בְּמִצְעָדָֽיו (דניאיל יא, מג). והכבד [הִפְעִיל] וְתַצְעִדֵהוּ לְמֶלֶךְ בַּלָּהֽוֹת (איוב יח, יד), ענין כולם פסיעה ופסיעות. אֶצְעָדָה וְצָמִיד (במדבר לא, נ), הוא מחליי הזרוע כמו שאמר וְאֶצְעָדָה אֲשֶׁר עַל־זְרֹעוֹ (שמואל ב' א, י). והקבוץ מבלי אל"ף נוספת הַפְּאֵרִים וְהַצְּעָדוֹת (ישעיה ג, כ). ויונתן תרגם וְשֵׁירֵי רְגִלַיָא, ידמה כי הוא כלי אחד יש שהוא עשוי לזרוע ויש שהוא עשוי לרגל, ואשר עשוי לרגל נקרא צְעָדָה על התכונה לשון צעד, ואשר עשוי לזרוע לפי שהוא עשוי על תכונת אותו של רגל נקרא גם כן אצעדה. 

צעה  
מִהַר צֹעֶה לְהִפָּתֵחַ (ישעיה נא, יד), פירוש גולה והולך ממקום למקום כלומר מהר הגולה והאסור להפתח ממאסרו. וכן אַתְּ צֹעָה זֹנָֽה (ירמיה ב, כ), כי כן דרך הזונה ללכת ממקום אל מקום ומבית אל בית כמו שאמר עליה במקום אחר בְּבֵיתָהּ לֹֽא־יִשְׁכְּנוּ רַגְלֶֽיהָ (משלי ז, יא). וכן צֹעֶה בְּרֹב כֹּחוֹ (ישעיה סג, א) אך הוא פעל יוצא פירוש מסיע ממקום אל מקום כלומר מסיע ישראל מכל מקומות גלותם אשר נפוצו שמה, וזהו שאמר ברב כחו. וכן [פִּעֵל] וְשִׁלַּחְתִּי־לֹו צֹעִים וְצֵעֻהוּ (ירמיה מח, יב), כלומר אשלח לו מגלים ומסיעים אותו והסיעוהו ממקומו והגלוהו, אך וְצֵעֻהוּ מהבנין הכבד הדגוש.

צען  
אֹהֶל בַּל־יִצְעָן (ישעיה לג, כ), פירוש בל לעתק. ואדוני אבי ז"ל פירשו משרש יָצַע ומענינו. ושם ביארנוהו.

צעף  
וַתְּכַס בַּצָּעִיף (בראשית לח, יד), וַתָּסַר צְעִיפָהּ מֵֽעָלֶיהָ (שם לח, יט), עטוף שמעטפות בו הנשים פניהם.

צעק  
צָעַק לִבָּם (איכה ב, יח), צָֽעֲקוּ וַי"י שָׁמֵעַ (תהלים לד, יח), עַל־כֵּן הֵם צֹֽעֲקִים (שמות ה, ח), עֲלִי הַלְּבָנוֹן וּֽצְעָקִי (ירמיה כב, כ), פ"א הפעל בקמץ חטף. כִּי אִם־צָעֹק יִצְעַק (שמות כב, כב). והשם וַיִּצְעַק צְעָקָה גְּדֹלָה (בראשית כז, לד), הַכְּצַֽעֲקָתָהּ הַבָּאָה אֵלַי (שם יח, כא)  וְאֶת־צַֽעֲקָתָם שָׁמַעְתִּי (שמות ג, ז), והנפעל וַיִּצָּֽעֲקוּ מִכֹּל חֹגֵר חֲגֹרָה (מלכים ב' ג, כא), וַיִּצָּעֵק אִישׁ־יִשְׂרָאֵל (שופטים  ז, כג). והכבד [פִּעֵל] וְהוּא מְצַעֵק אָבִי אָבִי (מלכים ב' ב, יב) ענינם כענין זעקה בזי"ן.

צער  
וְיִצְֽעֲרוּ וְֽלֹא־יָבִין לָֽמוֹ (איוב יד, כא), ענינו ימעטו כמו שאמר בהפכו יכבדו בניו ולא ידע (שם) וְהִכְבַּדְתִּים וְלֹא יִצְעָֽרוּ (ירמיה ל, יט). והשם וְהָיָה רֵאשִֽׁיתְךָ מִצְעָר (איוב ח, ז), הֲלֹא מִצְעָר הִוא (בראשית יט, כ), כלומר הלא היא דבר מצער. לַמִּצְעָר יָֽרְשׁוּ עַם־קָדְשֶׁךָ (ישעיה סג, יח), פירוש לזמן מועט ירשו נחלתם עם קדשך, כי לא עמדו בה אלא זמן מועט ובאו אויביכם ובוססו מקדשך (שם). ומשקל אחר וְהַצָּעִיר כִּצְעִֽרָתוֹ (בראשית מג, לג), וְהַצְּעִירָה גַם־הִוא (שם יט, לח), שָֽׁלְחוּ צְעִֽורֵיהֶם [צְעִירֵיהֶם] (ירמיה יד, ה) הִשְׁמִיעוּ זְּעָקָה צְעִורֶֽיהָ [צְעִירֶֽיהָ] (שם מח, ד). וַֽהֲשִֽׁבֹתִי יָדִי עַל־הַצֹּֽעֲרִֽים (זכריה יג, ז), תאר בפלס אובדים. ומשקל אחר יָצָא קֶֽרֶן־אַחַת מִצְּעִירָה (דניאל ח, ט), ודגש הצרי לתפארת הקריאה כולם ענין מיעוט. ויונתן תרגם הִשְׁמִיעוּ זְּעָקָה צְעִורֶֽיהָ [צְעִירֶֽיהָ] שִׁלְטוֹנֵיהוֹן. ואפשר שתיה דעתו שכנה הגדולים בלשון צעירים על דרך גנאי.

צפד  
צָפַד עוֹרָם עַל־עַצְמָם (איכה ד, ח), ענינו דבק, ובדברי רבותינו ז"ל מפני שהחומץ צופדן כלומר הובשן.

צפה  
צֹפֶה נְתַתִּיךָ (יחזקאל ג, יז), צֹפָו [צֹפָיו] עִוְרִים (ישעיה נו, י), יִצֶף י"י (בראשית לא, מט), עֵינָיו בַּגּוֹיִם תִּצְפֶּינָה (תהלים סו, ז), וְצָפוּ [וְצָפוּי] הוּא אֱלֵי־חָֽרֶב (איוב טו, כב), צָפֹה הַצָּפִית (ישעיה כא, ה). ויהיה הַצָּפִית תאר לצופה והתי"ו תמורת ה"א למ"ד הפעל. או תהיה התי"ו  נוספת בפלס דָּלִית  מן  דיליותיו, זוית מן כְּזָוִיּוֹת מִזְבֵּֽחַ (זכריה ט, טו). ובבראשית רבה (סוף פרשה סג. דף עא, ע"א) צפה הצפי סדר מנרתא.......אית אתרא דקריין מנרהא צפיתא. וְהִשְׁקֵיתִי אֶרֶץ צָפָֽתְךָ מִדָּמְךָ (יחזקאל לב, ו), ענינו ארץ השקפתך והבטתך, כלומר אפילו המקומות הגבוהים אשקה מדמך. וכבר כתבנו בו פירוש אחר בשרש צוּף. והפעל הכבד [פִּעֵל] בְּצִפִּיָּתֵנוּ צִפִּינוּ (איכה ד, יז), בֹּקֶר אֶֽעֱרָךְ־לְךָ וַֽאֲצַפֶּֽה (תהלים ה, ד), וַֽאֲנִי בַּֽי"י אֲצַפֶּה (מיכה ז, ז), צַפֵּה־דֶרֶךְ (נחום ב, ב), עִמְדִי וְצַפִּי (ירמיה מח, יט). ובזה הבנין הוא קרוב לענין תוחלת כי המיחל לאחר מביט לו. והשם וַיִּקְרָא אַרְיֵה עַל־מִצְפֶּה (ישעיה כא, ח). ומשקל אחר צוֹפִיָּה מן בְּצִפִּיָּתֵנוּ צִפִּינוּ (איכה ד, יז). ונקרא המקום הגבוה מצפה לפי שאדם צופה ממנו למרחוק. אֶל־י"י הַמִּצְפָּֽה (שמואל א' י, יז), כולם ענין הבטה. וענין אחר וְצִפָּה רָֽאשֵׁיהֶם (שמות לו, לח), וְצִפִּיתָ אֹתָם (שם כז, ו), וַיְצַף אֶת־הַבַּיִת (דברי הימים ב' ג, ו), מְצֻפֶּה עַל־חָרֶשׂ (משלי כו, כג). והשם צִפּוּי לַמִּזְבֵּֽחַ (במדבר יז, ד). ויתכן להיות מזה השרש והענין וְהַצֶּפֶת אֲשֶׁר־עַל־רֹאשׁוֹ אַמּוֹת חָמֵֽשׁ (דברי הימים ב' ג, טו). ונקראת הכותרת כן לפי שהיתה צפוי לעמוד. והתי"ו בצפת במקום ה"א למ"ד הפעל כתי"ו שֹׁקֶת. או תהיה התי"ו בשניהם נוספת בתי"ו גְּבֶרֶת, דְּבֶלֶת ולמ"ד הפעל נפלה. והנני עתיד לכתוב צֶפֶת שרש בפני עצמו כי כן כתבו רבי יונה ואמר בשם הגאון רב סעדיה כי ביאור המלה צנצנת. 

צפח  
וְאֶת־צַפַּחַת הַמַּיִם (שמואל א' כו, יא), וּמְעַט־שֶׁמֶן בַּצַּפָּחַת (מלכים א' יז, יב), כמו צלוחית. כְּצַפִּיחִת בִּדְבָֽשׁ (שמות טז, לא), פירוש רקיקין אופין אותן בשמן וטובלין אותן בדבש ותרגומו כְּאִסְקְרֵיטָוָן בִּדְבָשׁ. ופירש הגאון (אבן עזרא, שמות טז, לא) צפיחית מן צפחת המים כי עושין מהן כדמות כלים וציורים רבים. וכן תרגם צַנְתֲּרוֹת הַזָּהָב (זכריה ד, יב) אִסְקְרִיטְוָן דִדְהַב ולשון כלים הם. 

צפן  
צֹֽפְנֶיהָ צָֽפַן־רוּחַ (משלי כז, טז), צָפַנְתִּי לָֽךְ (שיר השירים ז, יד), אֲשֶׁר־צָפַנְתָּ לִּֽירֵאֶיךָ (תהלים לא, כ), וְאֵלֶּה צָפַנְתָּ בִלְבָבֶךָ (איוב י, יג), כִּֽי־לִבָּם צָפַנְתָּ מִשָּׂכֶל (שם יז, ד), וִצְפֹּן [יִצְפֹּן] לַיְשָׁרִים תּֽוּשִׁיָּה (משלי ב, ז), וּמִצְוֹתַי תִּצְפֹּן אִתָּֽךְ (שם ב, א). אֶת־שְׁנֵי הָֽאֲנָשִׁים וַֽתִּצְפְּנוֹ (יהושע ב, ד), פירוש אמר וַֽתִּצְפְּנוֹ, כי לא החביאה שניהם יהד במקום אחד רק זה לבדו וזה לבדו כדי שלא ירגיש עליהם אדם. ויש לפרש כי מלת וַֽתִּצְפְּנוֹ שב אל מלת את שהיא כוללת שניהם. וכן וַיּוּשַׁב אֶת־מֹשֶׁה וְאֶֽת־אַֽהֲרֹן (שמות י, ח) ויתכן לפי שהיה משה עקר אמר לשון יחיד ואהרן עמו. וכן וַיָּבֹא מֹשֶׁה וְאַהֲרֹן (שמות ז, י). ופירוש צֹֽפְנֶיהָ צָֽפַן־רוּחַ מי שירצה לצפון האשה הרעה ולהסתירה שלא ישמעו בחוץ עניניה הרעים כמו אם ירצה לצפון הרוח שלא יוכל לצפון אותו וְשֶׁמֶן יְמִינוֹ יִקְרָֽא (שם) כמו שמן ימינו שיקרא ויכריז על עצמו שהוא רוקח ומריח כן האשה ירגישו בה מרחוק. וקרא השמן הרוקח שמן ימינו לפי שיד הימין מוכנת למשוח ומה שדבק בה מן השמן הוא מריח. כִּי יִצְפְּנֵנִי בְּסֻכֹּה (תהלים כז, ה), נִצְפְּנָה לְנָקִי חִנָּֽם (משלי א, יא), יִצְפְּנוּ לְנַפְשֹׁתָֽם (שם א, יח). ואדוני אבי ז"ל פירש נִצְפְּנָה לְנָקִי חִנָּֽם, יצפנו לנפשותם, פעלים עומדים. וכן יָגוּרוּ יִצְפֹּינוּ [יִצְפּוֹנוּ] (תהלים נו, ז), כלומר יארובו שמשימין עצמם במקום צפון. וכן עֵינָיו לְֽחֵֽלְכָה יִצְפֹּֽנוּ (שם י, ח). וְחִלְּלוּ אֶת־צְפוּנִי (יחזקאל ז, כב), פעול ופירושו הדבר הנסתר והמוצנע. או יהיה שם. וכן וּצְפֽיּנְךָ [וּֽצְפוּנְךָ] תְּמַלֵּא בִטְנָם (תהלים יז, יד), הטוב הצפון אצלך לתתו לאשר ישר בעיניך, ולפיכך קרא טוב העולם הזה צפון כי לא תשיגהו יד האדם לרצונו כי אם ברצון הבורא והנה הטוב לעיניו נמנע ממנו כאילו הוא צפון. וְיִֽתְיָֽעֲצוּ עַל־צְפוּנֶֽיךָ (שם פג, ד), פירוש על ישראל שהם צפונים ונסתרים תחת כנפיך. והנפעל וְלֹֽא־נִצְפַּן עֲוֹנָם מִנֶּגֶד עֵינָֽי (ירמיה טז, יז), וּמִסְפַּר שָׁנִים נִצְפְּנוּ לֶֽעָרִֽיץ (איוב טו, כ). והפעל הכבד [הִפְעִיל] מִי יִתֵּן בִּשְׁאוֹל תַּצְפִּנֵנִי (שם יד, יג). וְלֹא־יָֽכְלָה עוֹד הַצְּפִינוֹ (שמות ב, ג). ודגש הצרי לתפארת כדגש מִקְּדָשׁ י"י (שמות טו, יז). והשם נִבְעוּ מַצְפֻּנָֽיו (עבדיה ו), כולם ענין הסתר והצנע. אֹמַר לַצָּפוֹן תֵּנִי (ישעיה מג, ו). ובא בשוא שלא בסמיכות וְֽאֶל־הַמְּלָכִים אֲשֶׁר מִצְּפוֹן (יהושע יא, ב). צָפֹנָה וָנֶגְבָּה (בראשית יג, יד), ידוע, והיא הפאה השמאלית. ונקראת כן לפי שהישוב בה בקצה האחרון מעט כאילו הוא מקום צפון ואינו נראה לבני אדם. או נקראת כן לפי שמהלך השמש אינו על פאתו כי אם על הפאה הדרומית וכאילו אותו הרוח צפון מהשמש. 

צפע  
כִּֽי־מִשֹּׁרֶשׁ נָחָשׁ יֵצֵא צֶפַע (ישעיה יד, כט), בסגול. וּכְצִפְעֹנִי יַפְרִֽשׁ (משלי כג, לב), נְחָשִׁים צִפְעֹנִים (ירמיה ח, יז), פירושו נחשים וצפעונים. או יהיה צפעונים תאר לנחשים והוא שיהיה הצפעוני הנחש הקשה והעז. צְפִועֵי [צְפִיעֵי] הַבָּקָר (יחזקאל ד, טו), פירוש צואתם. וכן בענין הזה הַצֶּֽאֱצָאִים וְהַצְּפִעוֹת (ישעיה כב, כד), פירוש הבנים והבנות וכאילו אמר הצאצאים והצאצאות. ואמר בו התרגום בְּנַיָא וּבְנֵי בְנַיָא. 

צפר  
יָשֹׁב וְיִצְפֹּר (שופטים ז, ג), ענינו ישכים בבקר. ותרגום בֹּקֶר צַפְרָא. וכן בָּאָה הַצְּפִירָה (יחזקאל ז, ז), כלומר הגזרה הבאה עליך בבקר. ויש מפרשים וְיִצְפֹּר, והַצְּפִירָה ענין סיבוב. ויונתן תרגם הַצְּפִירָה מַלְכוּתָא. וְלִצְפִירַת תִּפְאָרָה (ישעיה כח, ה), המצנפת שסובבין על הראש. ובמשנה (כלים פרק ששה עשר משנה ז, דף כה,ע"ב), הקופה משיעשה בה שתי צפירות לרחב שלה והערק משיעשה בה צפירה אחת, פירוש הסיבוב שעושין לקופה סביבותיה. כָּל־צִפּוֹר טְהֹרָה (דברים יד, יא), כֹּל צִפּוֹר כָּל־כָּנָף (יחזקאל יז, כג), שְׁתֵּֽי־צִפֳּרִים חַיּוֹת טְהֹרוֹת (ויקרא יד, ד). ובלשון זכר כְּצִפּוֹר בּוֹדֵד עַל־גָּֽג (תהלים קב, ח), אֲשֶׁר־שָׁם צִפֳּרִים יְקַנֵּנוּ (שם קד, יז), שם כולל לכל עוף. ופעם פרט גַּם־צִפּוֹר מָצְאָה בַיִת וּדְרוֹר קֵן לָהּ (שם פד, ד), כי אחר שהאחרון פרט, הראשון גם כן פרט והוא עוף קטן והוא רב המין לפיכך כלל כל עוף בזה השם. וְהַצָּפִיר הַשָּׂעִיר (דניאל ח, כא), וּצְפִיר הָֽעִזִּים (שם ח, ח), צְפִירֵי חַטָּאת שְׁנֵים עָשָׂר (עזרא ח, לה), ידוע. ותרגום שְׂעִיר (בראשית לז, לא) צְפִיר. ומה שאמר וְהַצָּפִיר הַשָּׂעִיר כפל לבאר כמו נֶגְבָּה תֵימָֽנָה (שמות כו, יח) קֵדְמָה מִזְרָֽחָה (במדבר לד, טו) כי הלשון האחרון מבואר מן הראשון ולשון צפיר אינו מורגל בלשון כמו שעיר כי אם בלשון ארמי. או פירוש השעיר מן וְיִשְׂתָּעֵר עָלָיו מֶלֶךְ הַצָּפוֹן (דניאל יא, מ). בְּצִפֹּרֶן שָׁמִיר (ירמיה יז, א), וְעָֽשְׂתָה אֶת־צִפָּרְנֶֽיהָ (דברים כא, יב), ידוע. ולפי שחותר אדם בצפרניו קרא לעט ברזל החותר ציפורן לפיכך אמר בְּצִפֹּרֶן שָׁמִיר כי שמיר הוא הברזל החזק. וכן במדרש (למדנו בריש פקודי דף מג, עד), נטל צפורן של ברזל. 

צפת  
וְהַצֶּפֶת אֲשֶׁר־עַל־רֹאשׁוֹ אַמּוֹת חָמֵֽשׁ (דברי הימים ב' ג, טו), בשש נקודות ענינו כמו כותרת. וכן הוא במקומו במלכים (מלכים א' ז, טז) וכבר פירשתיו בשרש צָפָה.

צקל  
וְכַרְמֶל בְּצִקְלֹנוֹ (מלכים ב' ד, מב), אמר בו התרגום וּפֵירוּכִן בִּלְבוּשֵׁיהּ.

צרר  
וְצָֽרְרוּ אֶתְכֶם (במדבר לג, נה), צָרוֹר אֶת־הַמִּדְיָנִים (שם כה, יז), כי צֹֽרֲרִים הֵם לָכֶם (שם כה, יח). וְצַרְתִּי אֶת־צֹֽרְרֶֽיךָ (שמות כג, כב), רוצה לומר צוררים לך. ואפשר להיות מזה השרש וִֽיהוּדָה לֹֽא־יָצֹר אֶת־אֶפְרָֽיִם (ישעיה יא, יג). וכבר כתבנוהו בשרש צוּר. וַתִּֽהְיֶינָה צְרֻרוֹת (שמואל ב' כ, ג), לִצְרֹר לְגַלּוֹת עֶרְוָתָהּ (ויקרא יח, יח). והשם מִן־הַמֵּצַֽר (תהלים קיח, ה), בֵּין הַמְּצָרִֽים (איכה א, ג),  וּמְצָרֵי שְׁאוֹל מְצָאוּנִי (תהלים קטו, ג). והחכם רבי יהודה שם ענין אחר וְכִֽעֲסַתָּה צָֽרָתָהּ (שמואל א' א, ו), לִצְרֹר לְגַלּוֹת עֶרְוָתָהּ (ויקרא יח, יג). וכבר ביארנו עני צרתה בשרש צוּר. וכתב רבי יהודה בעקר זה וְהֵצַר לְךָ (דברים כח, נב), וַֽהֲצֵרֹתִי לָֽאָדָם (צפניה א, יז). וכבר כתבנום בשרש צוּר. וכן כתבנו שם צַר וְאוֹיֵב (אסתר ז, ו), צָרָה כְּמַבְכִּירָה (ירמיה ד, לא), בְּשֵׁשׁ צָרוֹת (איוב ה, יט), צַר־לִי מְאֹד (שמואל ב' כד, יד), והדומים להם. ויתכן היות שרש כולם צָרַר. וענין אחר מִי צָֽרַר־מַיִם בַּשִּׂמְלָה (משלי ל, ד), צֹֽרֵר־מַיִם בְּעָבָיו (איוב כו, ח), כִּצְרוֹר אֶבֶן בְּמַרְגֵּמָה (משלי כו, ח). והכבד [פֻּעַל] וּמְבֻקָּעִים וּמְצֹֽרָרִֽים (יהושע ט, ד). והשם צְֽרוֹר־הַכֶּסֶף לָקַח בְּיָדוֹ (משלי ז, כ), מִשְׂתַּכֵּר אֶל־צְרוֹר נָקֽוּב (חגי א, ו)ׄ וְהִנֵּה־אִישׁ צְרוֹר־כַּסְפּוֹ (בראשית מב, לה), אֶת־צְרֹרוֹת כַּסְפֵּיהֶם (שם), צְרוֹר הַמֹּר דּוֹדִי לִי (שיר השירים א, יג), ענינם ענין קשירה. ואפשר להיות מעקר זה ומענין זה צוֹר תְּעוּדָה (ישעיה ח, טז). וכבר כתבנוהו בשרש צוּר ובשרש נָצַר. והנכון שיהיה מן הענין הזה ותהיינה צררוה עד יום מתן כלומר כאילו היו קשורות שלא הותרו להנשא לאדם. וְלֹֽא־יִפּוֹל צְרוֹר אָֽרֶץ (עמוס ט, ט), אֲשֶֽׁר־לֹֽא־נִמְצָא שָׁם גַּם־צְרֽוֹר (שמואל ב' יז, יג), פירוש אבן והוא כמו צוּר, וצוּר וצָרַר בענין אחד. 

צרב  
וְנִצְרְבוּ־בָהּ כָּל־פָּנִים (יחזקאל כא, ג). וְעַל־שְׂפָתֹיו [שְׂפָתוֹ] כְּאֵשׁ צָרָֽבֶת (משלי טו, כה), תאר על משקל תְּהִי נָא אָזְנְךָֽ־קַשֶּׁבֶת (נחמיה א, ו) אלא שצרבת קמוץ מפני ההפסק וענינו כמו אש בוערת. כִּֽי־צָרֶבֶת הַמִּכְוָה הִֽוא (ויקרא יג, כח) שם, וענינם ענין שרפה. 

צרה  
וּפַנַּג וּדְבַשׁ וָשֶׁמֶן וָצֹרִי (יחזקאל כז, יז), בחלם. מְעַט צֳרִי (בראשית מג, יא), הַצֳרִי אֵין בְּגִלְעָד (ירמיה ח, כב), עֲלִי גִלְעָד וּקְחִי צֳרִי (שם מו, יא), בקמץ חטף. ובשוא לבדו וּצְרִי וָלֹט (בראשית לז, כה). והוא נטף שהזכיר הכתוב בסממני הקטרת. וכן בדברי רבותינו ז"ל (כריתות ו, ע"א), רבן שמעון בן גמליאל אומר הצרי אינו אלא שרף הנוטף מעצי הקטף, שרושמין בעץ ויוצא ממנו הצרי. והוא הנקרא בלסמ"ו בלע"ז.

צרח  
מַר צֹרֵחַ (צפניה א, יד). והכבד [הִפְעִיל] יָרִיעַ אַף־יַצְרִיחַ (ישעיה מב, יג), ענינם הגבהת הקול בצעקה. וכן בענין זה נקרא הבנין הגבוה וַיָּבֹאוּ אֶל־צְרִיחַ בֵּית אֵל (שופטים ט, מו), וַיָּשִׂימוּ עַל־הַצְּרִיחַ (שם ט, מט), וַיַּצִּיתוּ עֲלֵיהֶם אֶת־הַצְּרִיחַ בָּאֵשׁ (שם). והקבוץ וּבַסְּלָעִים וּבַצְּרִחִים וּבַבֹּרֽוֹת (שמואל א' יג, ו) ואדוני אבי ז"ל פירש כי לפיכך נקרא המגדל צריח לפי שהצופה העומד שם צורח וצועק. 

צרך  
וַֽאֲנַחְנוּ נִכְרֹת עֵצִים מִן־הַלְּבָנוֹן כְּכָל־צָרְכֶּךָ (דברי הימים ב' ב, טו), הלשון הזה ידוע בדברי רבותינו ז"ל (ברכות פרק שלישי משנה א, דף יז, ע"ב) את שהמטה צורך בהן פטורין, והתאר צריך לבריות וזולתם הרבה. והפעל הקל  ממנו אמרו במשנה (שביעית פרק שביעי משנה ד. דף כ, ע"ב), לקח בכור למשתה בנו או לרגל ולא צרך לו מותר למכרו. וכן שמשו בו בבנין נפעל ובנין הפעיל הרבה ובבנין התפעל. 

צרע  
וְהוּא צָרוּעַ אוֹ זָב (ויקרא כב, ד), זָב וּמְצֹרָע (שמואל ב' ג, כט), וְהִנֵּה־הוּא מְצֹרָע בְּמִצְחוֹ (דברי הימים ב' כו, כ) מְצֹרַעַת כַּשָּׁלֶג (במדבר יב, י). והשם נֶגַע צָרַעַת (ויקרא יג, ט) ידוע. וְשָֽׁלַחְתִּי אֶת־הַצִּרְעָה (שמות כג, כח), אמרו שהוא מין שרץ העוף והיתה מכה אותם בעיניהם ומטילה בהם ארס והם מתים. וחחכם רבי אברהם אבן עזרא ז"ל פירשו מענין צרעת.

צרף  
לַשָּׁוְא צָרַף צָרוֹף (ירמיה ו, כט), צָרוֹף הוא מקור, או יהיה תאר לצורף. צְרַפְתִּיךָ וְלֹא בְכָסֶף (ישעיה מח, י), צְרַפְתַּנִי בַל־תִּמְצָא (תהלים יז, ג), אִמְרַת י"י צְרוּפָה (שם יח, לא), אִמְרַת י"י צְרָפָֽתְהוּ (שם קה, יט), וְאֶצְרֹף כַּבֹּר סִיגָיִךְ (ישעיה א, כה), וְאֶצְרְפֶנּוּ לְךָ שָׁם (שופטים ז, ד), וַתִּתְּנֵהוּ לַצּוֹרֵף (שם יז, ד), הִנְנִי צֽוֹרְפָם (ירמיה ט, ו), כֶּסֶף צָרוּף (תהלים יב, ז), צְרוּפָה אִמְרָתְךָ מְאֹד (שם קיט, קמ), צָרְופָה [צָרְפָה] כִלְיוֹתַי וְלִבִּֽי (שם כו, ב), הכל ענין ההתוך והזקוק ושם הכלי שמתיכין בו מַצְרֵף לַכֶּסֶף (משלי יז, ג). והנפעל וְיִתְלַבְּנוּ וְיִצָּֽרְפוּ רַבִּים (דניאל יב, י).

ואשר הם בני ארבע אותיות

צלצל  
צִלְצַל כְּנָפָיִם (ישעיה יח, א), וכן וּבְצִלְצַל דָּגִים רֹאשֽׁוֹ (איוב מ, לא), כתבנום בשרש צָלַל. יְיָרֵשׁ הַצְּלָצַֽל (דברים כח, מב), תרגם אנקלוס סַקָּאָה, והוא מין ארבה. וכן בדברי רבותינו ז"ל (תענית ח,ע"ב), ומעלה סקאין ואומרים כי הוא עולה באילנות ובעלים ומוצץ לחותם.

צנתר  
צַנְתֲּרוֹת הַזָּהָב (זכריה ד, יב), פירוש רבי יונה שרביטי הזהב. ויותר נכון להיות שני כלים כמין שני צנורות כמו שאמר (שם), המריקים מעליהם הזהב. וכן תרגם יונתן אִסְקְרִיטְוָן דִדְהַב והוא שם כלי כמו שכתבנו בשרש צָפַח.

צנצן  
צִנְצֶנֶת אַחַת (שמות טז, לג), כמו צלוחית כתרגומו.

צעצע  
כְּרוּבִים שְׁנַיִם מַֽעֲשֵׁה צַֽעֲצֻעִים (דברי הימים ב' ג, י), כמו צאצאים כלומר מעשה נערים. כמו שפירשו רבותינו ז"ל (בבא בתרא צט, ע"א) כרובים כרביא. וכן אמרו (שם) תניא אנקלוס הגר אומר כרובים מעשה צעצועים היו ומצדדין את פניהם כתלמיד הנפטר מרבו. ואמר מצדדין את פניהם לפי שכתוב אחר אומר ופניהם איש אל אחיו וכתוב אחר אומר ופניהם לבית. ויש מפרשים מעשה כרכוב היו עשויים הנקרא בלשון ערבי צנע"ת א"ל כר"ט.

צפצף  
וּפֹצֶה פֶה וּמְצַפְצֵֽף (ישעיה י, יד), הַֽמְצַפְצְפִים וְהַמַּהְגִּים (שם ח, יט), אִמְרָתֵךְ תְּצַפְצֵֽף (שם כט, ד). כְּסוּס עָגוּר כֵּן אֲצַפְצֵף (שם לח, יד), פירושו כסוס כעגור. וענין הצפצוף בעופות כענין הדבור באדם. וענין אִמְרָתֵךְ תְּצַפְצֵֽף  כמו תִּשַּׁח אִמְרָתֵךְ (שם). וענין אחר צַפְצָפָה שָׂמֽוֹ (יחזקאל יז, ה), מין ממיני הערבה ובערבי צפצ"ף. והיא הפחותה כמו שאמרו רבותינו ז"ל (סוכה לד, ע"א) ערבי נחל פרט לצפצפה הגדלה בין ההרים. והם פירשו הפסוק כן (שם) קָח עַל־מַיִם רַבִּים צַפְצָפָה שָׂמֽוֹ אני עשיתי אותם כערבה הגדלה על מים רבים והם שמו עצמם כצפצפה הגדלה בין ההרים. ולדבריהם פירוש שָֹמוֹ שם ישראל עצמו. ויונתן תרגם צַפְצָפָה שָׂמֽוֹ גְפַּן נִצְבָא שַׁוְיֵיהּ, רוצה לומר אף על פי שלקחו זרע וזרעו שמו כגפן נטועה כלומר כי במהרה גדלה. 

צרפת  
עַד־צָרְפַת (עבדיה א, כ), אומרים כי היא הארץ הנקרא פרנצ"ה. אבל קוּם לֵךְ צָרְפָתָה אֲשֶׁר לְצִידוֹן (מלכים א' יז, ט), היא שם עיר בארץ צידון.

ובן חמש אותיות

צפרדע  
וַתַּעַל הַצְּפַרְדֵּעַ (שמות ח, ב), וַיַּֽעֲלוּ אֶת־הַֽצְפַרְדְּעִים (שם ג), וְשָׁרַץ הַיְאֹר צְפַרְדְּעִים (שם ז, כח), ידוע. ויתכן להיות וַתַּעַל הַצְּפַרְדֵּעַ שם כלל המין ולא שיאמר על אחת מהן. וכן וַתְּהִי הַכִּנָּם (שם ח, יד). וכן אמר וּצְפַרְדֵּעַ וַתַּשְׁחִיתֵֽם (תהלים עח, מה). 

נשלמה אות הצד"י


א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

אות הקו"ף 

קא    קאה    קב    קבב    קבל    קבע    קבץ    קבר    קדד    קדח    קדם    קדר    קדשׁ    קהה    קהל    קוא    קוב    קוה    קוט    קול    קום    קון    קוף    קוץ    קור    קושׁ    קטט    קטב    קטל    קטן    קטף    קטר    קיק     קיר    קלל    קלה    קלח    קלט    קלס    קלע    קלשׁ     קמח    קמט    קמל    קמץ    קמשׁ    קנן    קנא    קנה    קנם    קסס    קסם    קסת    קעע    קער    קפא    קפד    קפז    קפץ    קצץ    קצב    קצה    קצח    קצן    קצע    קצף    קצר    קרר    קרא    קרב    קרה    קרח    קרם    קרן    קרס    קרע    קרץ    קרשׁ    קשׁשׁ    קשׁא    קשׁב    קשׁה    קשֹה    קשׁח    קשׁט    קשֹט    קשׁר    קשׁת    קדקד    קעקע    קרקר    קרדם    קרסל    קרקע    קשֹקשֹ 




קא  
וְאֶת־הַקָּאָת (ויקרא יא, יח), וִֽירֵשׁוּהָ קָאַת וְקִפּוֹד (ישעיה לד, יא), כן הבי רבי יונה זה השרש. והביא הַקָּאָה בה"א ואמר וכבר המירו הה"א בתי"ו ואמרו הַקָּאָת. והנה הקאה בה"א לא נמצא ולמה היתה דעתו כי עקר הקאת בה"א והתי"ו תמורתה? ומי הביאו בצרה הזאת? וכן הפייט שאמר לכוס מדבר וְקָאוֹת דעתו כדעת רבי יונה. והנכון כי קאת התי"ו שרשית והוא בשקל דָּבָר. ובסמוך דָּמִיתִי לִקְאַת מִדְבָּר (תהלים קב, ו). ובתלמוד (חולין סג, ע"א) אמר רבי יהודה קאת זה הקיק. ובתלמוד ירושלמי (שם) תני רבי ישמעאל קאת זה הקיק. ובמשנה (שבת פ' שני משנה א. דף כ, ע"ב) ולא בשמן קיק. ובגמרא (שם דף כא, ע"א) בעי מאי שמן קיק? אמר שמואל ... עוף אחד יש בכרכי הים וקיק שמו. 

קאה  
כַּֽאֲשֶׁר קָאָה אֶת־הַגּוֹי (ויקרא יח, כח), במשקל עָשָֹה, בָּנָה, קָנָה. וכנה הארץ בלשון זכר. וכן וְלֹֽא־נָשָׂא אֹתָם הָאָרֶץ (בראשית יג, ו). ובתמורת האל"ף ביו"ד שְׁתוּ וְשִׁכְרוּ וּקְיוּ (ירמיה כה, כז), ענין הקיא ידוע. ועוד נזכרנו בשרש קוּא.

קב  
וְרֹבַע הַקַּב חִרְייוֹנִים [דִּבְיוֹנִים] (מלכים ב' ו, כה), מדה שהיא שישית הסאה. ויתכן ששרש המלה קָבַב כי בהקבץ ידגש קַבִּים. 

קבב  
וְקַבֹּתוֹ לִי מִשָּֽׁם (במדבר כג, כז), מָה אֶקֹּב לֹא קַבֹּה אֵל (שם כג, ח), וְקָבְנוֹ־לִי מִשָּֽׁם (שם כג, יג), ענינם ענין קלה. וַיָּבֹא אַחַר אִישׁ־יִשְׂרָאֵל אֶל־הַקֻּבָּה (שם כה, ח), כמו אל האהל. וברפיון וְאֶת־הָֽאִשָּׁה אֶל־קֳבָתָהּ (שם). או יהיה אֶל־קֳבָתָהּ מענין הַזְּרֹעַ וְהַלְּחָיַיִם וְהַקֵּבָֽה (דברים יח, ג), כתרגומו לִמְעָהָא. עניננם הכיס שבמעי הבהמה שבו כנוס חלב היונק וקדוש בו, ונזכר בשה על דרך ההשאלה. או הוא כן במעי האדם. ורבותינו ז"ל פירשו (סנהדרין פב, ע"ב. חולין קלד, ע"ב) קבתה מקום הערוה באשה. וקבה אין לגזור על שרשו. ורבי יונה כתפו בשרש קָבָה בפלס חֵמָה. וכבר כתבנו הטוב והישר בחֵמָה ששרשו יָחַם. וקבה למה שנהגו לקרות במשנה (חולין פרק שמיני משנה ה. דף קטו, ע"א) בסמיכות המלה קיבת הנכרי הקו"ף בצרי, וכן אמרו (שם) בסמיכות הכנוי כשרה שינקה מן הטרפה קבתה אסורה ידמה ששרשו קוּב. ויהיה אם כן ואל האשה אל קבתה משקל אחר ויהיה מנחי העי"ן והנפרד קֹבָה. ובהתחבר בא בקמץ חטף תמורת החולם. או הוא מנחי הלמ"ד והנפרר קֹבֶת בשקל שֹׁקֶת. 

קבל  
וְקִבֵּל הַיְּהוּדִים (אסתר ט, כג), וְקִבְּלוּ הַכֹּֽהֲנִים (עזרא ח, ל), וַיְקַבְּלֵם דָּוִיד (דברי הימים א' יב, יח) וְקַבֵּל מוּסָר (משלי יט, כ). וההפעיל מַקְבִּילֹת הַלֻּלָאֹת (שמות כו, ה), כלם ענין קבלה שהוא כענין לקיחה. ופירשו מזה וּמְחִי קָֽבָלּוֹ (יחזקאל כו, ט), פירוש כלי שהוא מכה כנגד החומה. ותרגום נֶגֶד (בראשית לא, לז) קֳבֵל. וכן טעם מַקְבִּילֹת הַלֻּלָאֹת, שתהיה כל אחת נגד חברתה בשוה וענין נגד וענין הקבלה אחד. וכן וַיַּכֵּהוּ קָֽבָלְ עָם (מלכים ב' טו, י) נגד העם והוא שתי מלות וכבר פירשתי וּמְחִי קָֽבָלּוֹ בשרש מָחָה פירוש אחר יותר קרוב מזה אצלי. 

קבע  
וְקָבַע אֶת־קֹֽבְעֵיהֶם נָֽפֶשׁ (משלי כב, כג), הֲיִקְבַּע אָדָם אֱלֹהִים כִּי אַתֶּם קֹֽבְעִים אֹתִי וַֽאֲמַרְתֶּם בַּמֶּה קְבַֽעֲנוּךָ (מלאכי ג, ח), ענין גזל ולקיחה בהכרח. וְנָתַן קוֹבַע נְחשֶׁת עַל־רֹאשׁוֹ (שמואל א' יז, לח), מלעיל. ומלרע צִנָּה וּמָגֵן וְקוֹבַע יָשִׂימוּ עָלַיִךְ (יחזקאל כג, כד) והמסורת עליו לית כותית. ולפי שנמצא במקצת ספרים ונתן כובע נחשת על ראשו בכ"ף והוא בקו"ף ברוב הספרים והמסרה מעידה עליו, ולפי שלא יטעה אדם בו אכתוב הנה המסרה אשר עליו לית בקו"ף וחד צנה ומגן וקובע, ותרויהון מלאים ושאר קריא כובע כלם בכ"ף בר מן אלין תרין בקו"ף. והוא כלי מגן על הראש. קֻבַּעַת כּוֹס הַתַּרְעֵלָה (ישעיה נא, יז), ענינו שמרים פונדרלאי"ש בלע"ז. ויונתן תרגם פַּיְלֵי כָּסָא דִלְוָטָא. ותרגום בְּסֵפֶל אַדִּירִים (שופטים ה, כה) בְּפַיְלֵי גִבָּרַיָא. [ובלע"ז צידאלה]. 

קבץ  
וַיִּקְבֹּץ אֶת־כָּל־אֹכֶל (בראשית מא, מח), וְיִקְבְּצוּ אֶת־כָּל־אֹכֶל (שם מא, לה), וְקֹבֵץ עַל־יָד יַרְבֶּֽה (משלי יג, יא), וְכָל־נְעָרַי קְבוּצִים שָׁם עַל־הַמְּלָאכָֽה (נחמיה ה, טז), שְׁלַח קְבֹץ אֵלַי אֶת־כָּל־יִשְׂרָאֵל (מלכים א' יח, יט), קִבְצוּ זְקֵנִים (יואל ב, טז), בחירק. לְקָבְצִי מַמְלָכוֹת (צפניה ג, ח), בקמץ חטף. והשם קְבֻצַת כֶּסֶף וּנְחשֶׁת (יחזקאל כב, כ). והנפעל אַךְ־שָׁם נִקְבְּצוּ דַיּוֹת (ישעיה לד, טו), כָּל־צֹאן קֵדָר יִקָּבְצוּ לָךְ (שם ס, ז). והכבד [פִּעֵל] כָּל־פָּנִים קִבְּצוּ פָארֽוּר (יואל ב, ו), וְקִבַּצְתִּים מִיַּרְכְּתֵי־אָרֶץ (ירמיה לא, ז), וַֽתְּקַבְּצוּ אֶת־מֵי הַבְּרֵכָה הַתַּחְתּוֹנָֽה (ישעיה כב, ט), לְחוֹנֵן דַּלִּים יִקְבְּצֶֽנּוּ (משלי כח, ח), לבן אשר דגוש ולבן נפתלי יִקְבְּצֶֽנּוּ קל. והשם בְּזַֽעֲקֵךְ יַצִּילֻךְ קִבּוּצַיִךְ (ישעיה נז, יג), כלומר קהליך. ושלא נזכר פעלו [פֻּעַל] כִּי מֵֽאֶתְנַן זוֹנָה קִבָּצָה (מיכה א, ז), החרק תחת שרק כמו וּפִתְּחוּ שְׁעָרַיִךְ תָּמִיד (ישעיה ס, יא) כן כתב רבי יונה. ונכון הוא שיהיה קבצה מן הכבד, ופירושו כִּי מֵֽאֶתְנַן זוֹנָה קִבָּצָה שמרון מה שהיה לה וְעַד־אֶתְנַן זוֹנָה יָשֽׁוּבוּ (שם). וכן וּפִתְּחוּ הוא מהכבד והוא פעל עומד כאילו אמר ונפתחו שעריך. וההתפעל כִּי הִתְקַבְּצוּ כָּל־בַּֽעֲלֵי מִֽגְדַּל־שְׁכֶֽם (שופטים ט, מז), וַיִּתְקַבְּצוּ יַחְדָּו (יהושע ט, ב). ענין הקבוץ כענין אסיפה, אך יש הפרש ביניהם כמו שכתב אדוני אבי ז"ל בחבור הלקט, כי לשון הקבוץ לא יאמר כי אם על המפוזר ולשון אסיפה יאמר אף על פי שאינו מפוזר, כמו אסוף ידיך ולא יאמר קבוץ ידיך. וכן ויאסוף רגליו, ואין איש מאסף אותי, ולא יאמר מקבץ אותי.  

קבר  
וְאַֽחֲרֵי־כֵן קָבַר אַבְרָהָם (בראשית כג, יט), שָׁמָּה קָּֽבְרוּ (שם מט, לא), וְשָׁמָּה קָבַרְתִּי (שם) אַֽחֲרֵי קָבְרוֹ אֶת־אָבִֽיו (שם נ, יד), וַיִּקְבֹּר אֹתוֹ (דברים לד, ו), קְבֹר אֶת־מֵתֶךָ (בראשית כג, ו). והשם בַּקֶבֶר אֲשֶׁר אִישׁ הָֽאֱלֹהִים (מלכים א' יג, לא), בשש נקודות. הֲמִבְּלִי אֵין־קְבָרִים (שמות יד, יא). ובקבוץ הנקבות וְהוּא לִקְבָרוֹת יוּבָל (איוב כא, לב), סְבִֽיבוֹתָיו קִבְרֹתָיו (יחזקאל לב, כב). ומשקל אחר וְגַם־קְבוּרָה לֹֽא־הָיְתָה לּוֹ (קהלת ו, ג), מַצֵּבָה עַל־קְבֻֽרָתָהּ (בראשית לה, כ), הִוא מַצֶּבֶת קְבֻֽרַת־רָחֵל (שם), וַיְהִי קְהָלָהּ סְבִיבוֹת קְבֻֽרָתָהּ (יחזקאל לב, כד). ופירוש וְגַם־קְבוּרָה לֹֽא־הָיְתָה לּוֹ צרכי הקבורה והם התכריכין. והנפעל תִּקָּבֵר בְּשֵׂיבָה טוֹבָֽה (בראשית טו, טו). והכבד [פִּעֵל] וְאֵין מְקַבֵּר (ירמיה יד, טז), וּמִצְרַיִם מְקַבְּרִים (במדבר לג, ד). ושלא נזכר פעלו [פֻּעַל] שָׁמָּה קֻבַּר אַבְרָהָם (בראשית כה, י).  

קדד  
וַיִּקֹּד דָּוִד אַפַּיִם (שמואל א' כד, ח), וַֽיִּקְּדוּ וַיִּֽשְׁתַּֽחֲוֻֽ [וַיִּֽשְׁתַּחֲוּֽוּ] (בראשית מג, כח). ענינם הכנעת הקדקד ושחותו, כי קדקד משרש קָדַד אלא שנכפלה בו הפ"א. וְטָרַף זְרוֹעַ אַף־קָדְקֹֽד (דברים לג, כ), וּלְקָדְקֹד נְזִיר אֶחָֽיו (בראשית מט, כו), וְעַֽל־קָדְקֳדוֹ חֲמָסוֹ יֵרֵֽד (תהלים ז, יז). קָדְקֹד שֵׂעָר (שם סח, כב), כי בקדקד יחלק שער הראש חציו לימין וחציו לשמאל. וְעַד קָדְקֳדֶֽךָ (דברים כח, לה). ועוד נכתבנו עם בני ארבע אותיות. וְקִדָּה חֲמֵשׁ מֵאוֹת (שמות ל, כד) תרגם אנקלוס וּקְצִיעֲתָא. וכן נזכרה בדברי רבותינו ז"ל (כריתות ו, ע"א) בפיטום הקטרת מר וקציעה. וכן נקראת בלשון ערבי ובלשון יון קציעה ועוד נכתבנו בשרשו, ורבינו סעדיה כתב כי הוא הקושט. 

קדח  
כִּי־אֵשׁ קָֽדְחָה בְאַפִּי (דברים לב, כב), פעל עומד. והיוצא כִּי־אֵשׁ קְדַחְתֶּם בְּאַפִּי (ירמיה יז, ד), כֻּלְּכֶם קֹדְחֵי אֵשׁ (ישעיה נ, יא), כִּקְדֹחַ אֵשׁ הֲמָסִים (שם סד, א), ענין בערה ושרפה. ומזה נאמר אֶת־הַשַּׁחֶפֶת וְאֶת־הַקַּדַּחַת (ויקרא כו, טז), והוא החולי השורף מרוב החמימות, והוא שקרו לו אש של עצמות. לְאַבְנֵי אֶקְדָּח (ישעיה נד, יב), היא אבן מהאבנים היקרות. ואולי נקראת כן כי מראיתה כמראה אש.

קדם  
מִֽימֵי־קֶדֶם קַדְמָתָהּ (ישעיה כג, ו), וּמֵרֹאשׁ הַֽרֲרֵי־קֶדֶם (דברים לג, מג), בשש נקדות. והקבוץ ממנו קדמים, והסמוך מֵרֹאשׁ מִקַּדְמֵי־אָֽרֶץ (משלי ח, כג). ומשקל אחר והוא תאר מְשַׁל הַקַּדְמֹנִי (שמואל א' כד, יג), בְּיָמִים קַדְמוֹנִים (יחזקאל לח, יז), וּכְשָׁנִים קַדְמֹֽנִיּֽוֹת (מלאכי ג, ד), וְקַדְמֹֽנִיּוֹת אַל־תִּתְבֹּנָֽנוּ (ישעיה מג, יח), ומשקל אחר השם שֶׁקַּדְמַת שָׁלַף יָבֵֽשׁ (תהלים קכט, ו), מִֽימֵי־קֶדֶם קַדְמָתָהּ (ישעיה כג, ז), והה"א כינוי לנקבה ולא במפיק. תָּשֹׁבְןָ לְקַדְמָתָן (יחזקאל טז, נה), תְּשֻׁבֶינָה לְקַדְמַתְכֶֽן (שם). והקבוץ וְהֽוֹשַׁבְתִּי אֶתְכֶם כְּקַדְמוֹתֵיכֶם (שם לו, יא). ומשקל אחר נַחַל קְדוּמִים (שופטים ה, כא). והפעל הכבד מהם [פִּעֵל] עַל־כֵּן קִדַּמְתִּי לִבְרֹחַ תַּרְשִׁישָׁה (יונה ד, ב), קִדְּמוּ שָׁרִים אַחַר נֹגְנִים (תהלים סח, כו), חסר ו"ו החיבור ומשפטו ואחר נוגנים כמו שֶׁמֶשׁ יָרֵחַ (חבקוק ג, יא) רְאוּבֵן שִׁמְעוֹן (שמות א, ב) קִדְּמֻנִי יְמֵי־עֹֽנִי (איוב ל, כז), מַדּוּעַ קִדְּמוּנִי בִרְכָּיִם (שם ג, יב) בַּמָּה אֲקַדֵּם י"י (מיכה ו, ו), אֲשֶׁר לֹֽא־קִדְּמוּ אֶתְכֶם בַּלֶּחֶם וּבַמַּיִם (דברים כג, ה). כִּֽי־תְקַדְּמֶנּוּ בִּרְכוֹת טוֹב (תהלים כא, ד), פירוש בברכות טוב כי פעל עומד הוא. קַדְּמָה פָנָיו הַכְרִיעֵהוּ (שם יז, יג). וכבד אחר [הִפְעִיל] מִי הִקְדִּימַנִי וַֽאֲשַׁלֵּם (איוב מא, ג), לֹֽא־תַגִּישׁ וְתַקְדִּים בַּֽעֲדֵינוּ הָֽרָעָֽה (עמוס ט, י), כלם ענין הקדמה וידוע הוא. ורבי יונה חלקם לשני ענינים ואין צורך כי פירוש קַדְּמָה פָנָיו הַכְרִיעֵהוּ הזדמן לפניו בקצפך וחרונך והכריעהו. וכן כִּֽי־תְקַדְּמֶנּוּ בִּרְכוֹת טוֹב, בַּמָּה אֲקַדֵּם י"י, והדומים להם ממה שזכרנו ושלא זכרנו, וההזמנה היא ההקדמה. וכן נקרא פאת המזרח קדם כמו שנקרא כנגדו פאת מערב וְאָחוֹר (איוב כג, ח) וְאַֽחֲרָיו (יואל ב, כ). גַּן־בְּעֵדֶן מִקֶּדֶם (בראשית ב, ח), מִקֶּדֶם לְגַן־עֵדֶן (שם ג, כד), הֵן קֶדֶם אֶהֱלֹךְ (איוב כג, ח). קֵדְמָה מִזְרָחָה (שמות כז, יג), כפול לבאר, כי יותר מבואר וידוע לשון מזרח מלשון קדם. וכן נֶגְבָּה תֵימָֽנָה (שמות כו, יח) וְהַצָּפִיר הַשָּׂעִיר (דניאל ח, כא). קִדְמַת אַשּׁוּר (בראשית ב, יד). אֶל־הַגְּלִילָה הַקַּדְמוֹנָה (יחזקאל מז, ח), המזרחית. וכן נקרא רוח פאת המזרח קדים וְרוּחַ הַקָּדִים (שמות י, יג), יַסַּע קָדִים בַּשָּׁמָיִם (תהלים עח, כג). ומה שאמר וַיְנַהֵג בְּעֻזּוֹ תֵימָֽן (שם), יתכן שהיתה הרוח מזרחית דרומית. וכן נקרא הים המזרחי אֶת־פָּנָיו אֶל־הַיָּם הַקַּדְמֹנִי וְסֹפוֹ אֶל־הַיָּם הָאַֽחֲרוֹן (יואל ב, כ).


קדר  
וְקָדַר עֲלֵיהֶם הַיּֽוֹם (מיכה ג, ו), וְקָֽדְרוּ הַשָּׁמַיִם (ירמיה ד, כח), שֶׁמֶשׁ וְיָרֵחַ קָדָרוּ (יואל ב, י), קֹדֵר הִלַּכְתִּי בְּלֹא חַמָּה (איוב ל, כח), קָדַרְתִּי שַׁמָּה הֶחֱזִקָֽתְנִי (ירמיה ח, כא), וּשְׁעָרֶיהָ אֻמְלְלוּ קָֽדְרוּ לָאָרֶץ (שם יד, ב), כאבל אם קֹדֵר שׁחותי (תהלים לה, יד), וְקֹֽדְרִים שָׂגְבוּ יֶֽשַׁע (איוב ה, יא). הַקֹּֽדְרִים מִנִּי־קָרַח (שם ו, טז), פירוש הנחלים הקודרים מהתחלת זמן הקרח שירבו המים ויכנסו שטפי הארץ בהם ויחשכו המים עד שהשלג כשיפול בהם מתכסה בהם לרוב חשכותם ואף על פי כן לעתים נצמתים אותן המים אף על פי שהיו רבים ונכזבה תוחלת הולכי דרכים בהם, כן נכזבה הוחלתי בחברי אלה. והשם אַלְבִּישׁ שָׁמַיִם קַדְרוּת (ישעיה נ, ג). ומשקל אחר. וְכִי הָלַכְנוּ קְדֹרַנִּית (מלאכי ג, יד). והפעל הכבד [הִפְעִיל] וָֽאַקְדִּר עָלָיו לְבָנוֹן (יחזקאל לא, טו). וההתפעל וְהַשָּׁמַיִם הִתְקַדְּרוּ עָבִים ורוח (מלכים א' יח, מה), ענין הכל ענין החשכה. ומה שנאמר ממנו בענין שפיחות שהוא גם כן ענין חשכה כלם ענין אחד. ומזה קראו לכלי שמבשלין בו קדירה לפי שהיא שחורה מהתמדת האש תחתיה. 

קדשׁ  
וְקָדַשׁ הוּא וּבְגָדָיו (שמות כט, כא), כִּי קָדֵֽשׁוּ (במדבר יז, ב), אַל־תִּגַּשׁ־בִּי כִּי קְדַשְׁתִּיךָ (ישעיה סה, ה), פירוש קדשתי ממך. וְאַף כִּי הַיּוֹם יִקְדַּשׁ בַּכֶּֽלִי (שמואל א' כא, ו), פֶּן־תִּקְדַּשׁ הַֽמְלֵאָה הַזֶּרַע (דברים כב, ט), פן תאסר בהנאה כקדש. וכן אמרו רבותינו ז"ל (קידושין נו, ע"ב) מנין לכלאי הכרם שאסורים בהנאה? נאמר להלן ואיש כי יקדיש את ביתו קדש לי"י ונאמר כאן פן תקדש מה להלן אסור בהנאה אף כאן אסור בהנאה. וכן וְאֶל־כָּל־מַֽאֲכָל הֲיִקְדָּשׁ (חגי ב, יב) פרוש היטמא, כלומר שיאסר מפני טומאתו כקדש שהוא אסור. ופירוש הפסוק ששאל חגי לכהנים תורת הטומאות אולי שכחו בגלות, ושאל להם אם יִשָּׂא־אִישׁ בְּשַׂר־קֹדֶשׁ בִּכְנַף בִּגְדוֹ (שם) פירוש בכנף בגדו שהוא טמא שנגע בשרץ, ונשא בשר קדש בכנף בגדו הנה הכנף ראשון לטומאה ובשר קדש שני, וְנָגַע בִּכְנָפוֹ אֶל־הַלֶּחֶם (שם) פירוש במה שבכנפו והוא הבשר נגע בו אל הלחם או אל הנזיד או אל היין או אל השמן ונגעו אליו אל המאכל היקדש? פירוש היטמא המאכל הזה שהוא רביעי לטומאה, כי השרץ הוא אב הטומאה והכנף ראשון של טומאה, ובשר קדש שני והלחם והנזיד והמשקין הללו שנגעו בבשר הם שלישי והמאכל שנגע באלו רביעי ועל זה שאלם על המאכל שהוא רביעי אב הוא טמא ואמרו לא. והראיה כי על המאכל לבדו שאלם שאמר היקדש ולא אמר היקדשו. ויש מרבותינו ז"ל שאמר (פסחים יז, ע"א) כי טעו הכהנים בזו התשובה, כי הרביע טמא הוא בקדש, אבל על דרך ההשאלה האחרת ששאלם אם יגע טְמֵא נֶפֶשׁ בְּכֹל־אֵלֶּה השיבוהו כראוי, פירוש אם  תהיה הכנף טמאה טומאת נפש שנמצא שהכנף אב הטומאה והבשר ולד ראשון, והלחם והנזיר והמשקין שני והמאכל שלישי, ויענו הכהנים ויאמרו יטמא. ושלישי בקדש היו יודעין שהוא טמא אבל רביעי בקדש לא היו יודעין שהוא טמא ובזה טעו, לפיכך השיבם הנביא וַֽאֲשֶׁר יַקְרִיבוּ שָׁם טָמֵא הֽוּא (שם ב, יד). ויש מרבותינו ז"ל שאמרו (שם) כי לא טעו באחת מהן. ויש מהן שאמרו כי חמישי בקדש שאל מהן בראשונה וכראוי השיבוהו שאינו טמא. ויש מהן שאמרו (שם) כי קודם שגזרו רביעי בקדש שאלם וכראוי השיבוהו. ומזה שהשיב להם וַֽאֲשֶׁר יַקְרִיבוּ שָׁם טָמֵא הֽוּא פירוש אף על פי שהם יודעים הלכות טומאה וטהרה כל אשר יקריבו לפני כאילו הוא טמא הואיל והם מתעצלים בבנין הבית. וענין הפרשה מוכיח זה הטעם שלא טעו, שלא הוכיחם אלא על ענין הבית בכל הפרשה. כֹּל אֲשֶׁר־יִגַּע בִּבְשָׂרָהּ יִקְדָּשׁ (ויקרא ו, כ), פירוש כל דבר אוכל שיגע בבשר החטאת ויבלע ממנה יקדש, כלומר יהיה קדש כמוה שאם פסולה היא החטאת כגון פיגול או פסול אחר יפסל הנוגע בה ואם כשרה היא יאכל הנוגע בה כחָמוּר שבה, כלומר אם נגע בשר שלמים שנשחט מאתמול בחטאת שנשחטה היום נאכל אותו בשר שלמים בו ביום בלבד כדין שלמים הנאכלים לשני ימים ולילה אחת, אבל לא בלילה כבשר החטאת שהחטאת נאכלת ליום ולילה, הנה לפי שהחומרא עכשיו בבשר שלמים נאכלת כדין בשר שלמים, ואם החומרא בבשר החטאת כגון שנשחטו היום החטאת והשלמים ונגע בשר השלמים בחטאת נאכל כדין חטאת היום והלילה בלבד אבל לא למחר כשאר בשר שלמים. וזהו פירוש יאכל כחמור שבה. כָּל־הַנֹּגֵעַ בַּמִּזְבֵּחַ יִקְדָּֽשׁ (שמות כט, לז), אפילו קרבן פסול שעלה עליו קדשו המזבח להכשירו, וכיון שעלה לא ירד והוא שיהא ראוי למזבח אלא שנפסל באחד מהדברים הפוסלים הקרבן. וכן כָּל־הַנֹּגֵעַ בָּהֶם יִקְדָּֽשׁ (שם ל, כט), שנאמר בכלי שרת משנכנס לתוכו קדש קדושת הגוף ליפסל באחד מן הדברים הפוסלים הדברים שיש להם קדושת הגוף ואינו נפדה לצאת לחולין. והשם קֹדֶשׁ הֽוּא (שם כט, לד), והקבוץ מִקָּדְשֵׁי הַקֳּדָשִׁים (ויקרא כא, כב), וְאִישׁ אֶת־קֳדָשָׁיו לוֹ יִֽהְיוּ (במדבר ה, י). ובלא חטף כְּצֹאן קָֽדָשִׁים (יחזקאל לו, לח), קָֽדָשַׁי בָּזִית (שם כב, ח). ומשקל אחר אֶת־מִקְדְּשׁוֹ מִמֶּֽנּוּ (במדבר יח, כט), ובית הקדש נקרא מקדש. וְעָשׂוּ לִי מִקְדָּשׁ (שמות כה, ח), וּמִקְדָּשִׁי תִּירָאוּ (ויקרא יט, ל), והקבוץ וְהַטֵּף אֶל־מִקְדָּשִׁים (יחזקאל כא, ז). וכן ארמון המלך לפי שהוא כמקדש שלא יכנסו שם אלא הידועים נקרא כן כִּי מִקְדַּשׁ־מֶלֶךְ הוּא (עמוס ז, יג), וּבָא אֶל־מִקְדָּשׁוֹ לְהִתְפַּלֵּל וְלֹא יוּכָֽל (ישעיה טז, יב), חִלַּלְתָּ מִקְדָּשֶׁיךָ (יחזקאל כח, יח). ויש מפרשים מזה וְהָיָה לְמִקְדָּשׁ (ישעיה ח, יד), כלומר מקום שילך אדם להשגב בו. ולזה הפירוש יהיה פירוש לִשְׁנֵי בָתֵּי יִשְׂרָאֵל (שם) לאחד לטוב ולאחד לרע, כי שבנא וסיעתו השלימו עם מלך אשור וחזקיה וסיעתו לא השלימו. וזהו שאמר (שם) לֹֽא־תֹֽאמְרוּן קֶשֶׁר לְכֹל אֲשֶׁר־יֹאמַר הָעָם הַזֶּה קָשֶׁר נראה כי מקצת העם היה קושרין ומורדים לתת העיר ביד מלך אשור. ואמר לחזקיה וסיעתו יהיה שם הקדוש ברוך הוא למקדש ולארמון להשגב בו ולבית הקושרים יהיה לאבן נגף ולצור מכשול. ויש לפרש עוד למקדש להזמנה כלומר להזמנת פורענות כלומר למכשול יהיה לפניהם כמו שאמר וְנָתַתִּי מִכְשׁוֹל לְפָנָיו (יחזקאל ג, כ). ויהיה פירוש לִשְׁנֵי בָתֵּי יִשְׂרָאֵל פקח בן רמליהו ושבנא וסיעתו, כי שניהם היו רוצים במפלת מלכות בית דוד. ויהיה פירוש ליושב ירושילם בעבור יושב ירושלם והוא חזקיה וסיעתו. וָאֱהִי לָהֶם לְמִקְדָּשׁ מְעַט (יחזקאל יא, טז), על דרך מִגְדַּל־עֹז שֵׁם י"י (משלי יח, י), כלומר שהם נשגבים בו מעט בעודם בגלות. וְנִֽחֲלוּ מְקַדְשֵׁיהֶֽם (שם ז, כד), כמו מִקְדְשֵׁיהֶם, אלא שהוא משקל אחר האחד ממנו מְקָדֵשׁ בשקל לִמְתָעֵֽב גּוֹי (ישעיה מט, ז). והתאר קָדשׁ הוּא (במדבר ו, ח), קְדשִׁים יִֽהְיוּ לֵאלֹהֵיהֶם (ויקרא כא, ו). והנפעל וְנִקְדַּשׁ בִּכְבֹדִֽי (שמות כט, מג), וְנִקְדַּשְׁתִּי בָכֶם לְעֵינֵי הַגּוֹיִֽם (יחזקאל כ, מא), בִּקְרֹבַי אֶקָּדֵשׁ (ויקרא י, ג). וההתפעל וְהִתְגַּדִּלְתִּי וְהִתְקַדִּשְׁתִּי (יחזקאל לח, כג), לֹא־הִתְקַדְּשׁוּ לְמַדַּי (דברי הימים ב' ל, ג), וְהִיא מִתְקַדֶּשֶׁת מִטֻּמְאָתָהּ (שמואל ב' יא, ד) הַמִּתְקַדְּשִׁים וְהַמִּֽטַּֽהֲרִים (ישעיה סו, יז). והפעל הכבד [פִּעֵל] וַיְקַדֵּשׁ אֹתוֹ (בראשית ב, ג), קַדֶּשׁ־לִי כָל־בְּכוֹר (שמות יג, ב). וְלֹֽא־יְקַדְּשׁוּ אֶת־הָעָם בְּבִגְדֵיהֶֽם (יחזקאל מד, יט), פירוש שלא יקדשו אותם בנגעם בהם בבגדי כהונה, כי אם יגעו העם בבגדיהם ידמה שהם קדושים כמוהם. וכן תרגם יונתן וְלָא יִתְעָרְבוּן עִם עַמָא בִּלְבוּשֵׁיהוֹן. וכבד אחר [הִפְעִיל] אֲשֶׁר הִקְדִּישׁ (שמואל ב' ח, יא), הִקְדַּשְׁתִּי אֹתָם לִֽי (במדבר ח, יז). כָּֽל־הַבְּכוֹר אֲשֶׁר יִוָּלֵד בִּבְקָֽרְךָ וּבְצֹֽאנְךָ הַזָּכָר תַּקְדִּישׁ (דברים טו, יט), פירוש אף על פי שקדושתו מרחם צריך לומר הרי הוא קדוש לבכורה. לֹֽא־יַקְדִּישׁ אִישׁ אֹתוֹ (ויקרא כז, כו), פירוש לא יקדישנו לקרבן אחר. וְהִקְדִּישׁוּ אֶת־קְדוֹשׁ יַֽעֲקֹב (ישעיה כט, כג), פירוש יתנו לו הקדושה בתהלתם. ועניו אחר קַדְּשׁוּ עָלֶיהָ מִלְחָמָה (ירמיה ו, ד), קַדְּשׁוּ־צוֹם קִרְאוּ עֲצָרָה (יואל א, יד), וַיַּקְדִּשׁוּ אֶת־קֶדֶשׁ בַּגָּלִיל בְּהַר נַפְתָּלִי (יהושע כ, ז), וַיְקַדֵּשׁ אֶת־יִשַׁי וְאֶת־בָּנָיו (שמואל א' טז, ה). וכבד אחר [הִפְעִיל] הִקְדִּישׁ קְרֻאָֽיו (צפניה א, ז), וְהַקְדִּשֵׁם לְיוֹם הֲרֵגָֽה (ירמיה יב, ג). וההתפעל כְּלֵיל הִתְקַדֶּשׁ־חָג (ישעיה ל, כט), הִתְקַדְּשׁוּ וּבָאתֶם אִתִּי בַּזָּבַח (שמאל א' טז, ה). והשם וְהָיָה לְמִקְדָּשׁ (ישעיה ח, יד), ענינם וכל הדומים להם ענין הזמנה. ונכון הוא להיות כְּלֵיל הִתְקַדֶּשׁ־חָג, הִתְקַדְּשׁוּ וּבָאתֶם, מהענין הראשון כלומר הלילה הזה שימות בו חיל סנחריב יהיה לכם שמחה כלילה שמקדשין בו החג והוא ליל הפסח. וְגַם־קָדֵשׁ הָיָה בָאָרֶץ (מלכים א' יד, כד), וְחַיָּתָם בַּקְּדֵשִֽׁים (איוב לו, יד), וַיַּֽעֲבֵר הַקְּדֵשִׁים מִן־הָאָרֶץ (מלכים א' טו, יב), לֹא־תִֽהְיֶה קְדֵשָׁה (דברים כג, יח), וְלֹא־יִֽהְיֶה קָדֵשׁ (שם), כלם ענינם שהם מזומנים למשכב. 

קהה  
תִּקְהֶינָה שִׁנָּֽיו (ירמיה לא, כט). והפעל הכבד [פִּעֵל] אִם־קֵהָה הַבַּרְזֶל (קהלת י, י), ענינם חולשת הכריתה בשנים או בברזל.

קהל  
נִקְֽהֲלוּ הַיְּהוּדִים (אסתר ט, ב), הַנִּקְהָלִים עָלֶיךָ (יחזקאל לח, ז), וַיִּקָּהֵל הָעָם עַֽל־אַֽהֲרֹן (שמות לב, א), וַיְהִי בְּהִקָּהֵל הָֽעֵדָה (במדבר יז, ז), וַיִּקָּהֵל כָּל־הָעָם אֶֽל־יִרְמְיָהוּ בְּבֵית י"י (ירמיה כו, ט). והשם לעדה וְקָהָל וְעַם־רָֽב (יחזקאל כו, ז). הַקָּהָל חֻקָּה אַחַת לָכֶם (במדבר טו, טו), הה"א ה"א הקריאה כה"א הֶאָמוּר בֵּֽית־יַֽעֲקֹב (מיכה ב, ז), הַדּוֹר אַתֶּם רְאוּ דְבַר־י"י (ירמיה ב, לא). ומשקל אחר וָֽאֶתֵּן עֲלֵיהֶם קְהִלָּה גְדוֹלָֽה (נחמיה ה, ז), קְהִלַּת יַֽעֲקֹֽב (דברים לג, ד). והכבד [הִפְעִיל] וְאֵת כָּל־הָֽעֵדָה הִקְהִילוּ (במדבר א, יח), הַקְהֵל אֶת־הָעָם (דברים לא, יב), וּבְהַקְהִיל אֶת־הַקָּהָל (במדבר י, ז). והשם בְּמַקְהֵלִים אֲבָרֵךְ י"י (תהלים כו, יב). ובקבוץ הנקבות בְּֽמַקְהֵלוֹת בָּרְכוּ אֱלֹהִים (שם סח, כז).


קוא  
כַּֽאֲשֶׁר קָאָה (ויקרא יח, כח), בשקל הִנְנִי אַֽחֲרֵיכֶם בָּאָה (שמואל א' כה, יט). או יהיה מנחי הלמ"ד ומשקלו עָשָֹה, בָּנָה. והכבד [הִפְעִיל] וְלֹֽא־תָקִיא אֶתְכֶם הָאָרֶץ (שם כ, כב) וַיָּקֵא אֶת־יוֹנָה (יונה ב, יא). פֶּן־תִּשְׂבָּעֶנּוּ וַֽהֲקֵאתֽוֹ (משלי כה, טז). והשם קִיא צֹאָה (ישעיה כח, ח), פירושו קיא וצואה. כְּהִתָּעוֹת שִׁכּוֹר בְּקִיאֽוֹ (שם יט, יד), וְסָפַק מוֹאָב בְּקִיאֹו (ירמיה מח, כו). והורכבה זאת המלה עם מלת קלון וְקִֽיקָלוֹן עַל־כְּבוֹדֶֽךָ (חבקוק ב, טז). ובצרי כְּכֶלֶב שָׁב עַל־קֵאוֹ (משלי כו, יא). ענין ההקאה ידוע.

קוב  
הַזְּרֹעַ וְהַלְּחָיַיִם וְהַקֵּבָֽה (דברים יח, ג). וְאֶת־הָֽאִשָּׁה אֶל־קֳבָתָהּ (במדבר כה, ח), כבר זכרנום בשרש קָבַב ושם ביארנו ענינם. 

קוה  
וְקוֵֹי י"י הֵמָּה יִֽירְשׁוּ־אָֽרֶץ (תהלים לז, ט), אֲשֶׁר לֹֽא־יֵבֹשׁוּ קוָֹֽי (ישעיה מט, כג). ובתמורת הוי"ו ביו"ד וְקוֵֹי י"י יַֽחֲלִיפוּ כֹחַ (שם מ, לא), ויו"ד הרבוי חסרה מהמכתב ונשארה במבטא. והשם מִקְוֵה יִשְׂרָאֵל (ירמיה יד, ח). ומשקל אחר וַיִּכְלוּ בְּאֶפֶס תִּקְוָֽה (איוב ז, ו), וְתִקְוָתִי מִי יְשׁוּרֶֽנָּה (שם יז, טו). והכבד [פִּעֵל] קִוִּיתִי י"י קִוְּתָה נַפְשִׁי (תהלים קל, ה), אִם־אֲקַוֶּה שְׁאוֹל בֵּיתִי (איוב יז, יג), וַיְקַו לַֽעֲשׂוֹת עֲנָבִים (ישעיה ה, ב), יְקַו־לְאוֹר וָאַיִן (איוב ג, ט), כלם ענין הסבר והתוחלת. וענין אחר וְנִקְוּוּ אֵלֶיהָ כָל־הַגּוֹיִם (ירמיה ג, יז), יִקָּווּ הַמַּיִם (בראשית א, ט). והשם מִקְוֵה־מַיִם (ויקרא יא, לו). ובלשון נקבה וּמִקְוָה עֲשִׂיתֶם בֵּין הַחֹמֹתַיִם (ישעיה כב, יא), ענינם ענין קבוץ, וענין שלישי קַוה [קַו] הַמִּדָּה (ירמיה לא, לח), וְקָוה [וְקָו] שְׁלֹשִׁים בָּֽאַמָּה יָסֹב אֹתוֹ (מלכים א' ז, כג). קַו־קָו וּמְבוּסָה (ישעיה יח, ב), מעט אחר מעט יבוססהו כמו שהבונה נוטה הקו מעט אחר מעט. ומשקל אחר אֶת־תִּקְוַת חוּט הַשָּׁנִי (יהושע ב, יח), ונסמך אל חוט כמו אַדְמַת־עָפָר (דניאל יב, ב). ויונתן תרגם תּוֹרָא דְחוּט זְהוֹרִיתָא. ותרגום שָׂפָה [יִהְיֶה] לְפִיו (שמות כח, לב) תּוֹרָא יְהֵא מַקַּף לְפוּמֵהּ. אם כן דעת התרגום בתקות חוט השני שפת בגד אדום. ויתכן להיות מזה ויכלו באפם תקוה, לפי שהמשיל ימיו לכלי האורג שבו חוט הערב. ומזה הענין וּמִקְוֵה סֹֽחֲרֵי הַמֶּלֶךְ יִקְחוּ מִקְוֵה בִּמְחִֽיר (מלכים א' י, כח), כלומר שהיו סוחרי המלך מוציאים הסוסים ממצרים והיו לוקחים בירושלם במחיר הסוסים מקוה שהיו מוליכים למצרים. מִקְוֵא יִקְחוּ בִּמְחִֽיר (דברי הימים ב, א, טז), כתוב באל"ף. ויתכן כי היו מוציאים המקוה ממצרים כמו הסוסים כי כן מצאנו כי מלאכת הפשתן ועבודתו הוא במצרים יותר משאר הארצות. וכן אמר וּבֹשׁוּ עֹֽבְדֵי פִשְׁתִּים שְׂרִיקוֹת (ישעיה יט, ט), וכן שֵׁשׁ בְּרִקְמָה מִמִּצְרַיִם (יחזקאל כז, ז). ופירוש יקחו מקוה במחיר לפי שהסוסים לא היו מוציאים אותם סוחרי שלמה במחיר אבל המקוה היו מוציאים במחיר, כי פרעה נתן לשלמה מוצא הסוסים שיוכל להוציא הוא סוסים בכל רצונו, וכל מי שיוציא סוסים ממלכי הארץ גם כן ממצרים שיוציאו על ידי שלמה ולו יתנו מה שהיו נותנים למלך מצרים בהוצאת הסוסים, ואמר הכתוב כי סוחרי המלך שלמה היו מוציאים סוסים ממצרים לירושלם בלא מחיר, אבל המקוה מלאכת הפשתן שהיו מוציאים ממצרים היו מוציאים במחיר, ואחר כך אומר כמה היו נותנים בהוצאת הסוסים ממצרים מלכי הארץ מרכבה בשש מאות כסף. וכן מלכי החתים ומלכי ארם וכל מי שהיה צריך להוציא סוסים ממצרים בְּיָדָם יוֹצִֽיאוּ (שם), כלומר על ידי סוחרי המלך שלמה היו מוציאים ולהם היו נותנים מחיר ההוצאה. כי פרעה נתן אותו המוצא לשלמה (דברי הימים ב' א, טז: מלכים א' י, כח). ויתכן להיות מענין זה אִם־אֲקַוֶּה שְׁאוֹל בֵּיתִי (איוב יז, יג), כמו אם אֶבְנֶה שאול ביתי לפי שהבנין יעשה בנטות הקו. וכן קַו לָקָו (ישעיה כח, י), בנין אחר בנין, כלומר יצוו להם הנביאים מצוה אחר מצוה ויבנו להם בנין אחר בנין, כי המצוה והחוקה כמו הבנין. ומזה נקראת העצה יסוד. וכן בְּכָל־הָאָרֶץ יָצָא קַוָּם (תהלים יט, ה), בנינם.

קוט  
אַרְבָּעִים שָׁנָה אָקוּט בְּדוֹר (תהלים צה, י), בשרק. ובחולם אֲשֶׁר־יָקוֹט כִּסְלוֹ (איוב ח, יד). וההתפעל רָאִיתִי בֹגְדִים וָֽאֶתְקוֹטָטָה (תהלים קיט, קנח), וּבִֽתְקוֹמְמֶיךָ אֶתְקוֹטָֽט (שם קלט, כא). והנפעל וּנְקֹֽטֹתֶם בִּפְנֵיכֶם (יחזקאל כ, מג). והביא רבי יהודה וְנָקֹטּוּ בִּפְנֵיהֶם (שם ו, ט), בנין נפעל מנחי העי"ן דומה שמצאו בספריו רפה. ורבי יונה כתב שמצאו דגש, וכן מצאנוהו בספרים מדויקים. והמסורת עליו לית ודגש. ואם כן יהיה מפעלי הכפל. וכן נָֽקְטָה נַפְשִׁי בְּחַיָּי (איוב י, א), בפלס וְרָֽחֲבָה וְנָֽסְבָה (יחזקאל מא, ז), ענינם ענין כריתה. ומן הענין הזה והשרש הזה לפי דעתי כִּמְעַט קָט (יחזקאל טז, מז). ויש לפרש רָאִיתִי בֹגְדִים וָֽאֶתְקוֹטָטָה, וּבִֽתְקוֹמְמֶיךָ אֶתְקוֹטָֽט, ענין קטטה שהוא ענין מריבה בדברי רבותינו ז"ל (ברכות יח, ע"ב). וכן יתכן להיות מזה אַרְבָּעִים שָׁנָה אָקוּט בְּדוֹר, כלומר שהיה בקטטה בדור המדבר, ואף על פי כן איננו רחוק מן הענין שפירשנו.

קול  
הַקֹּל קוֹל יַֽעֲקֹב (בראשית כז, כב), וְשָֽׁמְעוּ לְקֹלֶךָ (שמות ג, יח), שְׁמַע בְּקֹלִי (בראשית כז, ח). קֽוֹל־נְגִידִים נֶחְבָּאוּ (איוב כט, י), פירושו לקולי נגידים נחבאו. או פירושו בלא חסרון כמו שכתבנו אותו עם חביריו בשרש אָוָה. וְקֹל שֹׁפָר (שמות יט, טז), הֲלוֹא קוֹל רַגְלֵי אֲדֹנָיו אַֽחֲרָֽיו (מלכים ב' ו, לב), וַיְהִי קֹלֹת וּבְרָקִים (שמות יט, טז), ידוע. יש מהם הקול עם הדיבור ויש בלא דיבור. קוֹלָהּ כַּנָּחָשׁ יֵלֵךְ (ירמיה מו, כב), פירוש קול צעקת מצרים ילך, כי בחיל יבאו אליה ובקרדומות להשחיתה. ואמר כַּנָחָשׁ כמו קול הנחש שהולך למרחוק. ומצאנו הליכה בקול קוֹל י"י אֱלֹהִים מִתְהַלֵּךְ בַּגָּן (בראשית ג, ח). ויונתן תרגם נִיקוּשׁ זְיָנֵיהוֹן כְּחֵיוָן זָחֲלִין.


קום  
וְקָאם שָׁאוֹן בְּעַמֶּךָ (הושע י, יד), נכתבה בו האל"ף נחה שהיא עי"ן הפעל. וְלֹֽא־קָם נָבִיא עוֹד (דברים לד, י), עַתָּה אָקוּם (ישעיה לג, י), וַיָּקָם שְׂדֵה עֶפְרוֹן (בראשית כג, יז), קוּם הִתְהַלֵּךְ בָּאָרֶץ (שם יג, יז), לֹֽא־תוֹסִיף קוּם (עמוס ה, ב), יָקֻם אָבִי וְיֹאכַל (בראשית כז, לא), קוּם־נָא שְׁבָה (שם כז, יט), וַיָּקָם הָעָם כָּל־הַיּוֹם הַהוּא (במדבר יא, לב), כִּי קָֽמוּ־בִי עֵֽדֵי־שֶׁקֶר (תהלים כז, יג), בַּת קָמָה בְאִמָּהּ (מיכה ז, ו) וַיָּקָם בִּי כַֽחֲשִׁי (איוב טו, ח), וְלֹא־קָמָה עוֹד רוּחַ (יהושע ב, יא). וְעֵינָיו קָמָה (שמואל א' ד, טו), כִּי קָמוּ עֵינָיו מִשֵּׂיבֽוֹ (מלכים א' יד, ד), ואמר לשון קימה בעין כי כאשר תכהינה עיני האדם לעת הזוקן יתקמטו יתרי העין ותקום העין ותכנס למעלה. ויש מפרשים לפי ענינו ענין כליון עינים. ותרגם יונתן כָּלוּ עֵֽינֵיהֶם (ירמיה יד, ו) קָמָא עֵינֵיהוֹן. וכן תרגם וְעֵינָיו קָמָה, כִּי קָמוּ עֵינָיו מִשֵּׂיבֽוֹ קָמָה. כָּל־הַקָּמִים עָלֶֽיךָ (שמואל ב' יח, לא), שְׁאוֹן קָמֶיךָ (תהלים עד, כג), וְאֶל־יֹֽשְׁבֵי לֵב קָמָי (ירמיה נא, א), פירשו בו שהם כשדים בא"ת ב"ש כאילו אמר יֹֽשְׁבֵי כַשְׂדִּים (ירמיה נא, לה). וכן וּמֶלֶךְ שֵׁשַׁךְ (ירמיה נא, מא: ירמיה כה, כו) בבל בא"ת ב"ש. ויתכן לפרש שיהיה ארץ כשדים חסר כאילו אמר יושבי ארץ כשדים וסמך על המבין לפי שזכר בבל. וכן מנהג בהרבה מקומות. ולֵב קָמָי כמשמעו לב אויבי, כמו תַּֽהֲרֹס קָמֶיךָ (שמות טו, ז), לְשִׁמְצָה בְּקָֽמֵיהֶֽם (שם לב, כה), והדומים להם. ונקראו האויבים קמים לפי שקמים על שכנגדם לרעה. ויהיה תכונת הפסוק כן ואל לב קמי ישבי ארץ כשדים. ויונתן תרגם הפסוק כן כִּדְנַן אֲמַר יְיָ הָא אֲנָא מַיְתֵי עַל בָּבֶל וְעַל יַתְבֵי אַרְעָא כַסְדָאֵי עַמְמִין קְטוֹלִין דְרָם לִבְּהוֹן וְשַׁפִּירִין בְּקוּמָא רוּחֲהוֹן מְחַבְּלָא. ומשקל אחר וּמִכַּף מֶלֶךְ יִשְׂרָאֵל הַקּוֹמִים עָלָֽי (מלכים ב' טז, ז), בפלס טוֹבִים, בּוֹשִׁים. והשם וְרָמֵי הַקּוֹמָה גְּדוּעִים (ישעיה י, לג), וכמוהו וְאֶכְרֹת קוֹמַת אֲרָזָיו (שם לז, כד), רוצה לומר הגבוהים שבארזיו כמו שאמר (שם) מִבְחוֹר בְּרֹשָׁיו, והוא משל על הגדולים והשרים. זֹאת קֽוֹמָתֵךְ דָּֽמְתָה לְתָמָר (שיר השירים ז, ח), וַיִּפֹּל מְלֹא־קֽוֹמָתוֹ (שמואל א' כח, כ). ונקראת התבואה קודם שיקצרוה קָמָה לפי שהיא קמה כלה כאחת. מִגָּדִישׁ וְעַד־קָמָה (שופטים טו, ה), בְּקָמוֹת פְּלִשְׁתִּים (שם), וְקָמָה בְּיָדְךָ מַמְלֶכֶת יִשְׂרָאֵֽל (שמואל א' כד, כא), תעמוד ותתקיים. וכן לֹא תָקוּם וְלֹא תִֽהְיֶֽה (ישעיה ז, ז). וכן וְקָם הַבַּיִת אֲשֶׁר־בָּעִיר (ויקרא כה, ל), כִּי קוֹם יָקוּמוּ דְבָרַי עֲלֵיכֶם לְרָעָֽה (ירמיה מד, כט), וקוֹם בחולם. דְּבַר־מִי יָקוּם מִמֶּנִּי וּמֵהֶֽם (שם מד, כח), וַיָּקָם שְׂדֵה עֶפְרוֹן (בראשית כג, יז), כלומר שעמד ונתקיים בידו. וְֽתִגְזַר־אֹמֶר וְיָקָם לָךְ (איוב כב, כח). וכן בענין הקיום הפעל הכבד [פִּעֵל] וּמַֽאֲמַר אֶסְתֵּר קִיַּם (אסתר ט, לב), קִיְּמוּ וְקִבְּלֻ [וְקִבְּלוּ] הַיְּהוּדִים (שם ט, כז), קַיְּמֵנִי כִּדְבָרֶֽךָ (תהלים קיט, כח). וכבד אחר [הִפְעִיל] הֲקִימֹתִי אֶת־דְּבַר י"י (שמואל א' טו, יג). יָקֵם סְעָרָה לִדְמָמָה (תהלים קז, כט) ופירושו הסערה שהקים ישיבנה לדממה. ושלא נזכר פעלו ממנו [הָפְעַל] הֻקַם עָל (שמואל ב' כג, א). וכבד אחר [פִּעֵל] וְחָרְבוֹתֶיהָ אֲקוֹמֵֽם (ישעיה מד, כו). והעומד לְאוֹיֵב יְקוֹמֵם (מיכה ב, ח). וההתפעל ממנו מִמִּֽתְקוֹמְמִים בִּֽימִינֶֽךָ (תהלים יז, ז), וּמִתְקֽוֹמְמִי כְעַוָּֽל (איוב כז, ז). וּבִֽתְקוֹמְמֶיךָ אֶתְקוֹטָֽט (תהלים קלט, כא). והוא תאר בתוספת תי"ו או נפיל ממנו מ"ם הבינוני. והשם וָֽאוֹלֵךְ אֶתְכֶם קֽוֹמְמִיּֽוּת (ויקרא כו, יג), כלומר בקומה זקופה שלא תפחדו מאדם על דרך יֹֽצְאִים בְּיָד רָמָֽה (שמות יד, ח). ומשקל אחר וְלֹא־תִֽהְיֶה לָכֶם תְּקוּמָה (ויקרא כו, לז). וּמֶלֶךְ אַלְקוּם עִמּֽוֹ (משלי ל, לא), פירשתיו בשרש אַל כי היא מלה מורכבת מן אַל ומן קוּם. ושם במשקל אחר בתוספת יו"ד וַיִּמַח אֶת־כָּל־הַיְקוּם (בראשית ז, כג), וְאֵת כָּל־הַיְקוּם אֲשֶׁר בְּרַגְלֵיהֶם (דברים יא, ו), והוא שם כלל לכל חי על האדמה. ושם במשקל אחר אִם־לֹא נִכְחַד קִימָנוּ (איוב בב, כ), והוא כמו קִימֵנוּ בצרי רוצה לומר יְקוּמֵנוּ, פירוש באמת לא נכחד יקומינו מכל וכל במבול, כי נשארו נח ובניו, וְיִתְרָם אָכְלָה אֵֽשׁ (שם) פירושו יותר הרשעים והם שהיו אחר כן בסדום ועמורה. ושם במשקל אחר וְשַׂמְתִּי לְךָ מָקוֹם (שמות כא, יג), ושֹמתי מָקוֹם (שמואל ב' ז, י), והוא בלשון זכר ברוב. ובלשון נקבה וְלֹא־עוֹד תְּשׁוּרֶנּוּ מְקוֹמֽוֹ (איוב כ, ט). והקבוץ בְּאַחַד הַמְּקוֹמֹת (שמואל ב' יז, ט). ונזכר בלשון זכר וקובץ בלשון נקבה. וְאֵי־זֶה מָקוֹם מְנוּחָתִֽי (ישעיה סו, א), רוצה לומר למנוחתי, או באי זה מקום מנוחתי, כי מקום אינו סמוך. וְזֶה מְקוֹם לֹא־יָדַֽע אֵֽל (איוב יח, כא), חסר הנסמך ופירושו מקום אִישׁ שלא ידע אל. מְקֽוֹם־שָׁם קֶבֶר (יחזקאל לט, יא), הוא כמו הפוך מקום קבר שם. וכבר כתבנו הדומים לו בחלק הדקדוק. ולעולם יבא על מלת אשר ועל שׁי"ן השימוש בסמיכות בִּמְקוֹם אֲשֶׁר תִּשָּׁחֵט הָֽעֹלָה (ויקרא ו, יח), בִּמְקוֹם אֲשֶׁר־נִבְרֵאת (יחזקאל כא, לה), מְקוֹם אֲשֶׁר יוֹסֵף אָסוּר שָֽׁם (בראשית מ, ג), מְקוֹם אֲשֶׁר־אֲסִורֵי [אֲסִירֵי] הַמֶּלֶךְ אֲסוּרִים (שם לט, כ), מְקוֹם שֶׁיִּפּוֹל הָעֵץ שָׁם יְהֽוּא (קהלת יא, ג). ורבותינו ז"ל (בראשית רבה סדר ויצא פרשה סח) כנו שמו של הקדוש ברוך הוא מקום לפי שהוא מקומו של עולם ואין עולם מקומו כמו שנקרא גם כן מעון מְעֹנָה אֱלֹהֵי קֶדֶם (דברים לג, כז). ויש מפרשים כי רֶוַח וְהַצָּלָה יַֽעֲמוֹד לַיְּהוּדִים מִמָּקוֹם אַחֵר (אסתר ד, יד), רמז בו להקדוש ברוך הוא לפי שלא רצו לכתוב השם במגלה לפי שנכתבה עם ספרי מדי ופרס. 

קון  
שָׂא קִינָה (יחקאל יט, א), קִינָה הִיא וְקוֹנְנוּהָ (שם לב, טז), וַיְקוֹנֵן יִרְמְיָהוּ (דברי הימים ב' לה, כה), וְקִרְאוּ לַמְקוֹנְנוֹת (ירמיה ט, טז). בְּנוֹת הַגּוֹיִם תְּקוֹנֵנָּה אוֹתָהּ (יחזקאל לב, טז), הדגש לחסרון הכפל, ענין הספד. ופירשו רבותינו ז"ל (מועד קטן פרק שלישי משנה ט. דף כח, ע"ב) קינה אחת אומרת וכולן עונות. וּמִשְׁקַל קֵינוֹ שְׁלשׁ מֵאוֹת מִשְׁקַל נְחשֶׁת (שמואל ב' כא, טז), פירש רבי יונה להבת חניתו. וכתב אדוני אבי ז"ל כי קינו הוא העץ וחסר הוא להבת רצה לומר להבת קינו. וכן בלשון ערבי אומר לעץ החנית אלקנ"ה. ויתכן להיות פירוש קינו כובע או שרין. 

קוף  
שֶׁנְהַבִּים וְקֹפִים (מלכים א' י, כב), הקו"ף הוא שקורין לו בלע"ז שימיא והיא חיה שצורת פניה דומה לצורת בני אדם ותופשת בידיה כמו האדם. ומן השרש הזה תְּקוּפַת הַשָּׁנָֽה (שמות לד, כב), לִתְקֻפוֹת הַיָּמִים (שמואל א' א, כ) וּתְקוּפָתוֹ עַל־קְצוֹתָם (תהלים יט, ז), והם מענין כִּי הִקִּיפוּ יְמֵי הַמִּשְׁתֶּה (איוב א, ה). ויָקַף וקוּף בענין אחד והוא ענין סבוב. ואמר תְּקוּפַת הַשָּׁנָֽה, לתקופת הימים, על תקופת השמש שתשוב בסוף השנה לתקופתה. 

קוץ  
וְקָץ עָלָיו הָעַיִט (ישעיה יח, ו). וְקַיִץ וָחֹרֶף (בראשית ח, כב), עַל־קֵיצֵךְ וְעַל־קְצִירֵךְ (ישעיה טז, ט), כְּלוּב קָֽיִץ (עמוס ח, א), פירש סל מלא פירות הקיץ. וכן וְלהַלֶּחֶם [וְהַלֶּחֶם] וְהַקַּיִץ (שמואל ב' טז, ב), הפירות שמיבשין בקיץ. וענין אחר קַצְתִּי בְחַיַּי (בראשית כז, מו), וַיָּקֻצוּ מִפְּנֵי בְּנֵי יִשְׂרָאֵֽל (שמות א, יב), וַיָּקָץ מוֹאָב (במדבר כב, ג), וַיָּקָץ בְּיִשְׂרָאֵל וַיִּמְלֹךְ עַל־אֲרָֽם (מלכים א' יא, כה), וְאַל־תָּקֹץ בְּתֽוֹכַחְתּֽוֹ (משלי ג, יא), בחלם. וָֽאָקֻץ בָּֽם (ויקרא כ, כג), בשרק. אֲשֶׁר אַתָּה קָץ (ישעיה ז, טז). ואפשר שיהיה וַיָּקָץ בישֹראל, פועל יוצא. והכבד [הִפְעִיל] נַֽעֲלֶה בִֽיהוּדָה וּנְקִיצֶנָּה (ישעיה ז, ו), כלומר נעשה להם שיקוצו מפנינו. כלם ענין צוקה וצרה. ואמר וָֽאָקֻץ בָּֽם על דרך משל כמו וַתִּקְצַר נַפְשׁוֹ בַּֽעֲמַל יִשְׂרָאֵֽל (שופטים י, טז). וענין אחר לֹא הֵקִיץ הַנָּֽעַר (מלכים ב' ד, לא), הֱקִיצֹתִי וְעוֹדִי עִמָּֽךְ (תהלים קלט, יח), הֱקִיצֹתִי וָֽאֶרְאֶה (ירמיה לא, כה), הָעִירָה וְהָקִיצָה (תהלים לה, כג), אֶשְׂבְּעָה בְהָקִיץ תְּמוּנָתֶֽךָ (שם יז, טו), והם מענין וַיִּיקַץ יַֽעֲקֹב (בראשית כח, טז), ויקץ וקוץ בענין אחד. וענין אחר בָּא הַקֵּץ (יחזקאל ז, ו), הַקֵּץ עָלַיִךְ (שם ז, ג), הַקֵּץ  מענין קוץ ואף על פי שקץ מפעלי הכפל כי הדגש מורה עליו קִצּוֹ, קִצֵּךְ ועוד שהוא ענין קָצַץ כמו שאנו עתידים לזכרו. גם יתכן להיות קץ מזה השרש והדגש תמורת הנח כמו וּפְטוּרֵי צִצִּים (מלכים א' ו, יח). והתאר מזה הַקִּֽיצֹנָה (שמות כו, י). והיא אשר בקצה. וענין אחר וְקוֹץ וְדַרְדַּר (בראשית ג, יח) קוֹצִים כְּסוּחִים (ישעיה לג, יב), ידוע. וענין אחר קְוֻּצּוֹתַי רְסִיסֵי לָֽיְלָה (שיר השירים ה, ב), קְוֻצּוֹתָיו תַּלְתַּלִים (שם ה, יא), בדגש הצד"י הם מחלפות הראש ובשרש חָלַף פירשתיו.

קור  
אֲנִי קַרְתִּי וְשָׁתִיתִי מַיִם (מלכים ב' יט, כד). מְקוֹר מַֽיִם־חַיִּים (ירמיה ב, יג). ופירוש קרתי באתי עד המקור, כלומר ששתיתי כל מימי הנהרות והיאורים מרוב חוליי עד שבאתי אל מקוריהם ושתיתי מימיה. ויונתן תרגם אֲנָא הֲוֵיתִי חָפֵיר גוּבִין וְשָׁתֵי מַיְן. והפעל הכבד [הִפְעִיל] כְּהָקִיר בַּוִר [בַּיִר] מֵימֶיהָ (שם ו, ז), כֵּן הֵקֵרָה רָעָתָהּ (שם). ומזה השרש וְקוּרֵי עַכָּבִישׁ יֶאֱרֹגוּ (ישעיה נט, ה), קֽוּרֵיהֶם לֹא־יִהְיוּ לְבֶגֶד (שם נט, ו), ופירושם יריעת. אדוני אבי ז"ל פירשם כמו קֹרוֹת בָּתֵּינוּ (שיר השירים א, יז), רצה לומר כמו העכביש שתארוג לכסות כמו הקורות. 

קושׁ  
זכר רבי יונה בזה השרש וְלַמּוֹכִיחַ בַּשַּׁעַר יְקֹשׁוּן (ישעיה כט, כא), ולפי דעתי שהוא מפעלי הכפל. ובשרש קָשַׁשׁ נפרשנו בעזרת האל עם הִתְקֽוֹשְׁשׁוּ וָקוֹשׁוּ. 

קטט  
וְנָקֹטּוּ בִּפְנֵיהֶם (יחזקאל ו, ט), נָֽקְטָה נַפְשִׁי בְּחַיָּי (איוב י, א), בפלס וְרָֽחֲבָה וְנָֽסְבָה (יחזקאל מא, ז) ענינם ענין כריתה. וכבר זכרנום בשרש קוּט.

קטב  
וְקֶטֶב מְרִירִי (דברים לב, כד), מִקֶּטֶב יָשׁוּד צָהֳרָֽיִם (תהלים צא, ו), בשש נקודות. ומשקל אחר אֱהִי קָֽטָבְךָ שְׁאוֹל (הושע יג, יד). זה הענין כמו כן ענין כריתה. והוא החולי הבא פתאום לאדם וממיתו. ותרגום ירושלמי לַחְטֹב עֵצִים (דברים יט, ה) לְמִקְטוֹעַ קֵיסִין. 

קטל  
אִם־תִּקְטֹל אֱלוֹהַּ רָשָׁע (תהלים קלט, יט), הֵן יִקְטְלֵנִי לֹא [לוֹ] אֲיַחֵל (איוב יג, טו). והשם מֵהַר עֵשָׂו מִקָּֽטֶל (עבדיה א, ט). קמץ מפני ההפסק ענינם ההרג. 

קטן  
קָטֹנְתִּי מִכֹּל הַֽחֲסָדִים (בראשית לב, יא), וַתִּקְטַן עוֹד זֹאת בְּעֵינֶיךָ (שמואל ב' ז, יט). והשם וְאֶת־הַמָּאוֹר הַקָּטֹן (בראשית א, טז), קָטֹן וְגָדוֹל שָׁם הוּא (איוב ג, יט) קָטָנִּי עָבָה (מלכים א' יב, י), רצה לומר אצבעי הקטן. ובקמץ וְדָוִד הוּא הַקָּטָן (שמואל א' יז, יד). והקבוץ הַקְּטַנִּים עִם־הַגְּדֹלִֽים (תהלים קטו, יג), לַֽעֲשׂוֹת קְטַנָּה אוֹ גְדוֹלָֽה (במדבר כב, יח), כִּי מִי בַז לְיוֹם קְטַנּוֹת (זכריה ד, י). והמקור מן הפעל הכבד [הִפְעִיל] לְהַקְטִין אֵיפָה (עמוס ח, ה). ודקדוק קָטָנִּי עבה כתבנוהו בחלק הדקדוק שהקדמנו בשער השמות.

קטף  
אֵת רֹאשׁ יְנִֽיקוֹתָיו קָטָף (יחזקאל יז, ד), וְקָֽטַפְתָּ מְלִילֹת (דברים כג, כו), מֵרֹאשׁ יֹֽנְקוֹתָיו רַךְ אֶקְטֹף (יחזקאל יז, כב). והנפעל עֹדֶנּוּ בְאִבּוֹ לֹא יִקָּטֵף (איוב ח, יב). ענינם ענין כריתה.

קטר  
[פִּעֵל] אֲשֶׁר קִטְּרוּ־שָׁמָּה הַכֹּֽהֲנִים (מלכים ב' כג, ח), וְקַטֵּר מֵֽחָמֵץ תּוֹדָה (עמוס ד, ה). מְקֻטֶּרֶת מוֹר וּלְבוֹנָה (שיר השירים ג, ו), כלומר שבגדיה מעושנים בסמים. והשם הֲלוֹא אֶת־הַקִּטֵּר אֲשֶׁר קִטַּרְתֶּם (ירמיה מד, כא), בפלס וְהַדִּבֵּר אֵין בָּהֶם (ירמיה ה, יג). וכבד אחר [הִפְעִיל] וְהִקְטִירָם הַכֹּהֵן (ויקרא ג, טז), לְהַקְטִיר אִשֶּׁה (שמות ל, כ), בְּהֵֽיטִיבוֹ אֶת־הַנֵּרֹת יַקְטִירֶֽנָּה (שם ל, ז). ושלא נזכר פעלו ממנו [הָפְעַל] כָּלִיל תָּקְטָֽר (ויקרא ו, טו). והשם מֻקְטָר מֻגָּשׁ לִשְׁמִי (מלאכי א, יא), על משקל משחת מן כִּי מָשְׁחָתָם בָּהֶם (ויקרא כב, כה) כלומר בכל מקום קטרה מוגשת לשמי ומנחה טהורה אלו צויתי להם. ורבי אברהם אבן עזרא פירש גָּדוֹל שְׁמִי בַּגּוֹיִם (שם) כלומר ממזרח שמש ועד מבואו מגדלים שמי ואחשוב להם גדול שמי כאילו מגישים מנחה טהורה ומקטירים לפני לא כאשר אתם עושים שמקריבין לחם מגואל ומחללים שמי. וזהו שאמר אחריו ואתם מחללים אתו. ואדוני אבי ז"ל פירש אף על פי שעובדים שם לעבודה זרה שם י"י הם עובדים וכונתם לשמים, ואפשר שהוא פעול, ופירוש מֻקְטָר מֻגָּשׁ רצונו לומר ההקטרה על קטרת הסמים, וההגשה על הקרבנורת והמנחה על מנחת הסלת. והשם יָשִׂימוּ קְטוֹרָה בְּאַפֶּךָ (דברים לג, י). ובתי"ו וְשִׂים קְטֹרֶת (במדבר יד, יח), וְשַׁמְנִי וּקְטָרְתִּי (יחזקאל טז, יח), בקמץ חטף לקריאת בן אשר כמשפט ולקריאת בן נפתלי וּקְטַרְתִּי בפתח. וכן וּקְטָרְתִּי וְשַׁמְנִי (שם כג, מא), פליגין. ומשקל אחר קִיטֹר הָאָרֶץ (בראשית יט, כח), כְּקִיטֹר הַכִּבְשָֽׁן (שם) כִּֽי־הָיִיתִי כְּנֹאד בְּקִיטוֹר (תהלים קיט, פג), דמה עור בשרו לנאד בקיטור כי הוא יבש. שֶׁלֶג וְקִיטוֹר (שם קמח, ח), הוא הבל העולה מן הארץ שדומה לעשן. ושם המחתה שיושם בה הקטרת וּבְיָדוֹ מִקְטֶרֶת לְהַקְטִיר (דברי הימים ב' כו, יט), וְאִישׁ מִקְטַרְתּוֹ בְּיָדוֹ (יחזקאל ח, יא), ושם למזבח שמקטירין עליו מִקְטַר קְטֹרֶת (שמות ל, א), פתח מפני הסמיכות. והקבוץ בלשון נקבות והוא משקל אחר וְאֵת כָּל־הַֽמְקַטְּרוֹת הֵסִירוּ (דברי הימים ב, ל, יד). בְּאַרְבַּעַת מִקְצֹעוֹת הֶֽחָצֵר חֲצֵרוֹת קְטֻרוֹת (יחזקאל מו, כב), פירושו קשורות, ותרגום וַתִּקְשֹׁר (בראשית לח, כח) וּקְטָרַת. וכן בארמית עוד וּמְשָׁרֵא קִטְרִין (דניאל ה, יב), מתיר קשרים, וְקִטְרֵי חַרְצֵהּ מִשְׁתָּרַיִן (שם ה, ו), קשרי מתניו. ורצה לומר חצרות קטורות מחוברות וקשורות בזויות החצר זו בזו הזוית וזו בזו הזוית, ובא על דרך וַתִּקָּשֵׁר כָּל־הַֽחוֹמָה עַד־חֶצְיָהּ (נחמיה ג, לח). וכן תרגם יונתן דָרָתָא מְקַטְרָן. ובמסכת מדות (פרק שני משנה ה. דף לה, ע"א), אמרו אין קטורות אלא שאינן מקורות. 

קיק  
וַיְמַן י"י־אֱלֹהִים קִֽיקָיוֹן (יונה ד, ו). ובמשנה (שבת פרק שני משנה א. דף כ, ע"ב), ולא בשמן קיק. ואמרו בגמרא (שם כא, ע"א) מאי שמן קיק?.... קיקיון דיונה. פירש רבי שמואל בן חפני שהוא הנקרא בערבי א"ל כרו"ע. ואמר רבה בר בר חנה (שם) לדידי חזי לי קיקיון דיונה, ולצלוליבא דמי ואי פשקי רבי, פירוש בין בצעי המים הוא גדל, ועל פום חנותא מדלן יתיה, פירש על פי החנויות מדלין אותו לצל, ומפרצידוהי עבדין משחא, מגרעיניו עושין שמן. ומצאתי פירש צלוליבא בתשובות הגאונים אילן סרק יש במקומנו ועושה גרעיניו ועושין מהם שמן וכל מי שיש לו צנה הרבה שותה ממנו ושמו בלשון ערבי א"ל כרו"ע. 

קיר  
קִיר הַמִּזְבֵּֽחַ (ויקרא א, טו), נֹגַעַת בַּקִּיר הַשֵּׁנִי (מלכים א' ו, כז). נַֽעֲשֶׂה־נָּא עֲלִיַּת־קִיר (שם ב' ד, י), פירוש כותל הידוע במשנה. וסמך עֲלְיָּה אל קיר כלומר שתהיה העליה בנויה בכותלים שהיא בנין אבנים לא במחיצות קנים וחוצים. והקבוץ בלשון נקבות בְּקִירוֹת הַבָּֽיִת (שם א' ו, ו), אֶת־גַּגּוֹ וְאֶת־קִֽירֹתָיו (שמות ל, ג), וְקִֽירֹתָיו עֵץ (יחזקאל מא, כב). ובדרך ההשאלה קִירוֹת לִבִּי הֹֽמֶה־לִּי (ירמיה ד, יט), אמר לבי מפני שהלב יש בו דפנות וחללים. והפעל הכבד ממנו [פִּעֵל] וְקַרְקַר כָּל־בְּנֵי־שֵֽׁת (במדבר כד, יז), ופ"א הפעל פתוחה ומשפטה בחירק. אבל התנועות משתנות בהרבה מקומות. מְקַרְקַר קִר (ישעיה כב, ה), היה משפטו מְקַרְקֵר בצרי אלא שהתנועות משתנות. וענינם הריסת הקיר כמו שהוא מְשָׁרֵשׁ מסיר השרש כן מקרקר הורס הקיר. ואמר קִר לתוספת ביאור כי די היה לו במקרקר כמו לִצְבֹא צָבָא (במדבר ד, כג) וַתַּשְׁרֵשׁ שָׁרָשֶׁיהָ (תהלים פ, י) וַיִּקְסְמוּ קְסָמִים (מלכים ב' יז, יז).

קלל  
הֵן קַלֹּתִי מָה אֲשִׁיבֶךָּ (איוב מ, ד), כִּי קַלּֽוֹתָ (נחום א, יד). והנפעל וּנְקַלֹּתִי עוֹד מִזֹּאת (שמואל ב' ו, כב), וּבֹזַי יֵקָֽלּוּ (שמואל א' ב, ל). עַל־נְקַלָּה (ירמיה ו, יד), פירוש על אמירה נקלה. וַתֵּקַל גְּבִרְתָּהּ (בראשית טז, ד). והכבד [הִפְעִיל] וּמַדּוּעַ הֲקִלֹּתַנִי (שמואל ב' יט, מד), לְהָקֵל כָּל־נִכְבַּדֵּי־אָֽרֶץ (ישעיה כג, ט) כלם והדומים להם ענין בזיון. ויתכן לפרש מזה כִּֽי־מְקַלְלִים לָהֶם בָּנָיו (שמואל א' ג, יג), כמו שאמר וּבֹזַי יֵקָֽלּוּ. ובענין הקלות והם קרובים בענין קַל־הוּא עַל־פְּנֵי־מַיִם (איוב כד, יח), קַלִּים הָיוּ רֹדְפֵינוּ (איכה ד, יט). ובהכפל הפ"א בַּלֶּחֶם הַקְּלֹקֵֽל (במדבר כא, ה), פירוש רבותינו ז"ל (יומא עה ע"ב. עבודה זרה ה, סוף ע"א) בעבור שהיה המן נבלע באיברים קראוהו כן. והשם והיה מִקֹּל זְנוּתָהּ (ירמיה ג, ט), והמסורת עליו לית חסר בקלילותא. ובדברי רבותינו ז"ל (ירושלמי חלה פרק שני דף נח, ע"ג) מפרשים אותו כמשמעו ואמרו קול באשה ערוה, ומה טעם? והיה מִקֹּל זְנוּתָהּ והחנף את האבן ואת העץ. והנפעל יִקַּלּוּ רֹֽדְפֵיכֶֽם (ישעיה ל, טז), בחירק היו"ד ובדגש הקו"ף להבדיל בינו ובין בוזי יקלו. והפעל הכבד [פִּעֵל] הֵקַל אַרְצָה זְבֻלוּן (ישעיה ח, כג). ובענין הקללה אָבִיו וְאִמּוֹ קִלֵּל (ויקרא כ, ט), וּמְקַלֵּל אָבִיו וְאִמּוֹ (שמות כא, יז), לֹֽא־תְקַלֵּל חֵרֵשׁ (ויקרא יט, יד). כֻּלֹּה מְקַלְלַֽוְנִי (ירמיה טו, י), כבר זכרנו דקדוקו בחלק הדקדוק בטור השלישי. כִּֽי־מְקַלְלִים לָהֶם בָּנָיו (שמואל א' ג, יג), וְקִלֵּל בְּמַלְכּוֹ (ישעיה ח, כא). ושלא נזכר פועלו ממנו [פֻּעַל] תְּקֻלַּל חֶלְקָתָם בָּאָרֶץ (איוב כד, יח). והשם בְּרָכָה וּקְלָלָֽה (דברים יא, כו), כִּֽי־קִלְלַת אֱלֹהִים תָּלוּי (שם כא, כג), כלומר על שקלל את השם תלוי. ויש לפרשו מהענין הראשון כלומר בזיון אלהים הוא התלוי, שכשיראה אדם אותו תלוי אומר על שחרף וגדף הוא תלוי הנה הדבר בזיון אלהים. והוא הדין לכל הנתלים בארץ ישראל, כי שני טעמים יש לדבר, אחד כִּֽי־קִלְלַת אֱלֹהִים תָּלוּי הרהו טעם למגדף ולעובד עבודה זרה שהיו נתלים, ועוד טעם וְלֹא תְטַמֵּא אֶת־אַדְמָתְךָ (דברים כא, כג) והוא טעם גם לכל הנתלים בארץ ישראל כי המת בארץ שאינו נקבר טומאת הארץ היא. וכן עשה יהושע הנביא במלך העי ובחמשת המלכים שצוה להורידם לערב ולעשות עליהם גל אבנים (יהושע י, כז) וכן עתידים ישראל לעשות בהרוגי גוג ומגוג כמו שכתוב וּקְבָרוּם בֵּית יִשְׂרָאֵל לְמַעַן טַהֵר אֶת־הָאָרֶץ (יחזקאל כט, יב) הרי אתה רואה שכל זמן שלא נקבר המת הוא טומאת הארץ. והטעם שלא קברו את בני שאול המוקעים עַד נִתַּךְ־מַיִם עֲלֵיהֶם (שמואל ב' כא, י) ולא נתנו לקבורה מניסן ועד תשרי וזהו מתחלת קציר עַד נִתַּךְ־מַיִם עֲלֵיהֶם פירשו רבותינו ז"ל (יבמות עט, ע"א), כי לפיכך לא קברו אותם ואף עד פי שכתוב לֹֽא־תָלִין נִבְלָתוֹ עַל־הָעֵץ (דברים כא, כג) אמרו מוטב שתעקר אות אחת מן התורה ויתקדש שם שמים בפרהסיא שהיו עוברים ושבים אומרים מה טיבן של אלו? אומרים להם בני מלכים הם, ומה עשו? פשטו ידיהם בגרים גרורים, אמרו אין לך אומה ראויה להדבק בה כאומה זו. ובהכפל גם פ"א הפעל קִלְקַל בַּֽחִצִּים (יחזקאל כא, כו), וְכָל־הַגְּבָעוֹת הִתְקַלְקָֽלוּ (ירמיה ד, כד). והם מענין קלקול בדברי רבותינו ז"ל שהוא מענין ההרס וההשחתה כמו שאמרו (שבת פרק שלשה עשר משנה ג. דף קח, ע"ב) כל המקלקלין פטורין. וזולת זה נשתמשו הרבה בזה הלשון. ורבי יונה פירשם לשון תנועה בענין הקלות. וכן כתבם אדוני אבי ז"ל רצה לומר קִלְקַל בַּֽחִצִּים צוה לירות החצים למעלה ואם יפול החץ לצד בני עמון ילך שם. וכן דעת יונתן שתרגם קְשַׁת בְּגִרְרַיָא, נְחֹשֶׁת קָלָֽל (יחזקאל א, ז), פירוש הנחשת הממורט והזך. ומזה וְהוּא לֹא־פָנִים קִלְקַל (קהלת י, י), כלומר שלא לוטשו פני הברזל, ומזה הענין חבר מנחם קִלְקַל בַּֽחִצִּים. 

קלה  
אֲשֶׁר־קָלָם מֶֽלֶךְ־בָּבֶל (ירמיה כט, כב), אָבִיב קָלוּי בָּאֵשׁ (ויקרא ב, יד), מַצּוֹת וְקָלוּי (יהושע ה, יא). והתאר וְלֶחֶם וְקָלִי וְכַרְמֶל (ויקרא כג, יד). ונכתב באל"ף אֵיפַת הַקָּלִיא הַזֶּה (שמואל א' יז, יז). ואדוני אבי ז"ל פירש מזה כִּֽי־כְסָלַי מָלְאוּ נִקְלֶה (תהלים לח, ח), וכן מַלֵּא פְנֵיהֶם קָלוֹן (שם פג, יז). ענינם ענין שריפה וצליה. וענין אחר מַקְלֶה אָבִיו וְאִמּוֹ (דברים כז, טז). והנפעל וְנִקְלָה כבוד מואב (ישעיה טז, יד), אִישׁ־רָשׁ וְנִקְלֶֽה (שמואל א' יח, כג). כִּֽי־כְסָלַי מָלְאוּ נִקְלֶה (תהלים לח, ח), פירוש נגע נקלה. והשם שָׂבַעְתָּ קָלוֹן מִכָּבוֹד (חבקוק ב, טז). וְקִֽיקָלוֹן עַל־כְּבוֹדֶֽךָ (שם), מלה מורכבת מן קיא וקלון ענינם ענין בזיון.

קלח  
וּכְבָשָׂר בְּתוֹךְ קַלָּֽחַת (מיכה ג, ג), אוֹ בַקַּלַּחַת (שמואל א' ב, יד), אמר בו התרגום אוֹ בִקְדֵירָא.

קלט  
שָׂרוּעַ וְקָלוּט (ויקרא כב, כג), היא שרגלו אסופה וצרה. ורבותינו ז"ל פירשו (בכורות מ, ע"א) שפרסותיו קלוטות כרגלי הסוס או החמור. עָרֵי מִקְלָט (במדבר לה, יא), שהיו קולטות וקובצות בתוכן הנסים שם. ובמשנה (שבת פרק ראשון משנה ו, דף יז, ע"ב) כדי שיקלוט את העין, כלומר שיקח הצבע ויקבצנו.

קלס  
לַעַג וָקֶלֶס (תהלים מד, יד), לְחֶרְפָּה וּלְקֶלֶס כָּל־הַיּֽוֹם (ירמיה כ, ח), בשש נקודות. ומשקל אחר וְקַלָּסָה לְכָל־הָֽאֲרָצֽוֹת (יחזקאל כב, ד), ענין הלעג והבוז. וההתפעל בו נופל על המלעיג והוא קשור עם בי"ת וְהוּא בַּמְּלָכִים יִתְקַלָּס (חבקוק א, י), יִתְקַלְּסוּ־בָךְ (יחזקאל כב, ה), וַיִּתְקַלְּסוּ־בוֹ וַיֹּאמְרוּ לוֹ עֲלֵה קֵרֵחַ (מלכים ב' ב, כג). ולפי  שיתמיד הלעג עליהם הנה הוא מתפעל הלעג בהם. ופעם הלשון הזה נופל על השבח כמו וְלֹא־הָיִיתי [הָיִית] כַּזּוֹנָה לְקַלֵּס אֶתְנָֽן (יחזקאל טז, לא) כלומר לשבח אתנן שלוקחת אותו. ויתכן להיות בענין זה וְהוּא בַּמְּלָכִים יִתְקַלָּס, כלומר ישתבח בהם. אבל למה שאמר אחריו וְרֹזְנִים מִשְׂחָק לוֹ ידמה מן הענין הראשון יותר. וכן תרגם יונתן וְהוּא עַל מַלְכַיָא מִתְלַעַב. ובענין השבח אמרו בקדיש ויתעלה ויתקלס. אבל רב עמרם גאון ז"ל כתב בסדור תפלות שחבר שאין ראוי לומר ויתקלס. וגם יש לפרש לְקַלֵּס אֶתְנָֽן, מענין הלעג והבוז, ויהיה כל הלשון בענין לעג ובוז. והענין כי הזונה לועגת לאתנן אחר שלקחה אותו ולועגת על הַזוֹנָה אחריה ותבזה אותו בלבה לפי שנפתה לדבריה ונדח במתק שפתיה. או ענינו כי הַזוֹנָה לועגת לאתנן עצמו בפני הַזוֹנֶה ותבזה אותו כדי שירבה לה לאתנן ואת לא די שלא היית כזונה בזה הענין אלא שנתת את נדניך.

קלע  
כָּל־זֶה קֹלֵעַ בָּאֶבֶן (שופטים כ, טז), פירוש משליך האבן בקלע. והכבד [פִּעֵל] וַיִּקַּח מִשָּׁם אֶבֶן וַיְקַלַּע (שמואל א' יז, מט), וְאֵת נֶפֶשׁ אֹֽיְבֶיךָ יְקַלְּעֶנָּה (שם כה, כט). וְקַלְּעוֹ בְיָדוֹ (שם יז, מ), פרונדא בלע"ז  קוֹלֵעַ אֶת־יֽוֹשְׁבֵי הָאָרֶץ בַּפַּעַם הַזֹּאת (ירמיה י, יח), דמה אותם לאבן בתוך הקלע כלומר ככה ישליכם. וַיָּסֹבּוּ הַקַּלָּעִים (מלכים ב' ג, כה), תאר למשליכים בקלע. מֵסַב קָלַע (שם א' ו, כט), וְקָלַע עֲלֵיהֶם מִקְלְעוֹת כְּרוּבִים (מלכים א' ו, לב), מִקְלַעַת פְּקָעִים (מלכים א' ו, יח), פתוח, פתוחים. ואולי היו פתוחים כפתוח הקלע שזכרנו. קְלָעִים לֶֽחָצֵר (שמות כז, ט), פירוש יריעות. ונקראו כן כי נעשו מעשה פתוח. וּשְׁנֵי קְלָעִים הַדֶּלֶת הַשֵּׁנִית גְּלִילִֽים (מלכים א' ו, לד) ענינו כמו צלעים כמו שאמר שני צלעים הדלת האחת. ומה שאמר קלעים לפי שהצלעים היו מעשה קלעים. ויונתן תרגם שניהם צִירִין. 

קלשׁ  
וְלִשְׁלשׁ קִלְּשׁוֹן (שמואל א' יג, כא), הוא הכלי שיש לו שינים שמסלקין בו הזבל והתבן וקורין לו פורק"א בלע"ז ושם הכלי קלשון. ובאמת שלש כאילו אמר קלשון שלש השינים.

קמח  
קֶמַח שְׂעֹרִים (במדבר ה, טו), בסגול. וַתִּקַּח־קֶמַח וַתָּלָשׁ (שמואל א' כח, כד), קְחִי רֵחַיִם וְטַֽחֲנִי קָמַח (ישעיה מז, ב), אמר קמח על שם סופו כי לא יטחון אדם הקמח. וכן אָפִיתִי עַל־גֶּחָלָיו לֶחֶם (ישעיה מד, יט), כי לא יהיה לחם עד שנאפה ואחרים זולתם כמו שכתבנו בשרש אָפָה. וכן בְּלִי יַֽעֲשֶׂה־קֶּמַח (הושע ח, ז), כתבנום בשרש לָחַם. 

קמט  
וַתִּקְמְטֵנִי לְעֵד הָיָה (איוב טז, ח), ענין הקמוט ידוע בדברי רבותינו ז"ל (בבא מציעא פז, ע"א) אחר שבלה הבשר ורבו הקמטין, וזולת זה ממה שזכרו בזה הענין רונצ"א בלע"ז. וזהו שאמר וַיָּקָם בִּי כַֽחֲשִׁי כי מפני כחש הבשר יתקמט העור. ושלא נזכר פעלו ממנו [פֻּעַל] אֲשֶׁר־קֻמְּטוּ וְלֹא־עֵת (שם כב, טז), והוא על דרך השאלה מזה הענין כלומר שנכרתו בלא עתם כאילו בא עת זקנתם למות, ועת הזוקן הוא עת הקמוט. או יהיה קמטו בענינו נכרתו כמו הפוך בדברי רבותינו ז"ל (סוכה פרק שלישי משנה א. דף כט, ע"ב) קטום.
 
קמל  
הֶחְפִּיר לְבָנוֹן קָמַל (ישעיה לג, ט), פתח באתנח. קָנֶה וָסוּף קָמֵֽלוּ (שם יט, ו), כלומר נכרתו. 

קמץ  
וְקָמַץ מִשָּׁם מְלֹא קֻמְצוֹ (ויקרא ב, ב), ענין קבוץ ואסיפה, ורצה לומר מלא קמצו מלא אגרופו כשאוסף אצבעותיו אל כף היד. ובדברי רבותינו ז"ל (מנחות יא, ע"א), כיצד הוא עושה פושט שלש אצבעותיו על פס ידו... ומוחק בגודלו מלמעלה ובאצבעו קטנה מלמטה. וככה וַתַּעַשׂ הָאָרֶץ בְּשֶׁבַע שְׁנֵי הַשָּׂבָע לִקְמָצִֽים (בראשית מא, מז), רצה לומר שאספו אנשי הארץ הבר לקבוצים שקבצו ואספו תבואה רבה. או פירוש ותעש הארץ ממש, רצה לומר שהוציאה הארץ תבואה רבה מפרוטה אחת קמצים. 

קמשׁ  
קִמּוֹשׂ וָחוֹחַ (ישעיה לד, יג), וְהִנֵּה עָלָה כֻלּוֹ קִמְּשֹׁנִים (משלי כד, לא), מין ממיני הקוצים, ופירוש אורטיג"א בלע"ז.

קנן  
אֲשֶׁר־שָׁם צִפֳּרִים יְקַנֵּנוּ (תהלים קד, יז), מְקֻנַּנְתְּי [מְקֻנַּנְתְּ] בָּֽאֲרָזִים (ירמיה כב, כג), כבר זכרנו דקדוק המלה הזאת בחלק הדקדוק בטור השלישי וִֽהְיוּ כְיוֹנָה תְּקַנֵּן בְּעֶבְרֵי פִי־פָֽחַת (ירמיה מח, כח), שָׁמָּה קִנְּנָה קִפּוֹז (ישעיה לד, טו). ובא קל בִּסְעַפֹּתָיו קִֽנְנוּ כָּל־עוֹף הַשָּׁמַיִם (יחזקאל לא, ו). וּדְרוֹר קֵן לָהּ (תהלים פד, ד). ובסמוך קַן־צִפּוֹר (דברים כב, ו), בפתח. וָֽאֹמַר עִם־קִנִּי אֶגְוָע (איוב כט, יח), כלומר במקום מלוני ומכוני. וכן וְאִם־בֵּין כּֽוֹכָבִים שִׂים קִנֶּךָ (עבדיה ד). והקבוץ קִנִּים תַּֽעֲשֶׂה אֶת־הַתֵּבָה (בראשית ו, יד). כְּנֶשֶׁר יָעִיר קִנּוֹ (דברים לב, יא), רצה לומר אפרוחי קנו. 

קנא  
תַּחַת אֲשֶׁר קִנֵּא לֵֽאלֹהָיו (במדבר כה, יג), וְקִנֵּא אֶת־אִשְׁתּוֹ (שם ה, יד). הַֽמְקַנֵּא אַתָּה לִי (שם יא, כט), פירושו בעבורי. וכן אשר קנא לאלהיו, בעבור אלהיו. בְּקַנֹּאתוֹ לִבְנֵֽי־יִשְׂרָאֵל וִֽיהוּדָֽה (שמואל ב' כא, ב), בעבור בני ישראל, בעבור שרמו הגבעונים לישראל (יהושע ט), רצה שאול להכותם ולכלותם מנחלת השם והכה הרבה מהם והרג אותם. וַיְקַנְאוּ־בוֹ אֶחָיו (בראשית לז, יא), קל הנו"ן. וכן וַיְקַנְאוּ אֹתוֹ פְּלִשְׁתִּֽים (שם כו, יד). ובאו כן להקל כי משפטם להדגש. וכבר זכרנו הדומים להם בחלק הדקדוק. וַתְּקַנֵּא רָחֵל בַּֽאֲחֹתָהּ (שם ל, א). והתאר כִּי י"י קַנָּא שְׁמוֹ (שמות לד, יד). ומשקל אחר קַנּוֹא ונוקם י"י (נחום א, ב). והשם רֽוּחַ־קִנְאָה (במדבר ה, יד), בְּקִנְאָתִי לַֽי"י (מלכים ב' י, טז). והקבוץ כִּֽי־מִנְחַת קְנָאֹת הוּא (במדבר ה, טו). והפעל הנוסף [הִפְעִיל] יַקְנִאֻהוּ בְּזָרִים (דברים לב, טז), סֵמֶל הַקִּנְאָה הַמַּקְנֶֽה (יחזקאל ח, ג), ובא כדרך בעלי הה"א ומשפטו מַקְנִיא בפלס מַשְׂגִּיא לַגּוֹיִם (איוב יב, כג). וַֽאֲנִי אַקְנִיאֵם בְּלֹא־עָם (דברים לב, כא), כולם מן הפעל הנוסף כי הם יוצאים לשלישי. וכן מן הדגוש הֵם קִנְאוּנִי בְלֹא־אֵל (שם), והוא קל הנו"ן. וכן וַיְקַנְאוּ אֹתוֹ מִכֹּל אֲשֶׁר עָשׂוּ אֲבֹתָם (מלכים א' יד, כב), ענין הקנאה ידוע והוא קרוב לענין החמוד. 

קנה  
אֲשֶׁר־קָנָה אַבְרָהָם (בראשית כה, י), קָנִיתִי אִישׁ אֶת־י"י (שם ד, א), קֹנֵה שָׁמַיִם וָאָֽרֶץ (שם יד, יט), הֲלוֹא־הוּא אָבִיךָ קָּנֶךָ (דברים לב, ו), כִּי תִקְנֶה עֶבֶד עִבְרִי (שמות כא, ב), זְכֹר עֲדָתְךָ קָנִיתָ קֶּדֶם (תהלים עד, ב), כִּֽי־אַתָּה קָנִיתָ כִלְיֹתָי (שם קלט, יג). והשם מִקְנֶה וְקִנְיָן (יחזקאל לח, יב), קִנְיַן כַּסְפּוֹ (ויקרא כב, יא) ובאמת מִקְנֶה וְקִנְיָן כמו מִקְנֵהֶם וְקִנְיָנָם (בראשית לד, כג), האחד על הבהמות והאחד על שאר הנכסים. והנפעל וְנִקְנָה הַשָּׂדֶה (ירמיה לב, מג), עוֹד יִקָּנוּ בָתִּים (שם לב, טו). והפעל הנוסף [הִפְעִיל] כִּֽי־אָדָם הִקְנַנִי מִנְּעוּרָֽי (זכריה יג, ה), כלומר למדני שאהיה קונה מקנה ועובד אדמה. והשם לְאַבְרָהָם לְמִקְנָה (בראשית כג, יח), מִקְנַת כַּסְפּוֹ (שם יז, כג). ומשקל אחר מִקְנֵה הַשָּׂדֶה (בראשית מט, לב), וכלם ענין קנין והוא כנגד המכירה וידוע. ויש קנין שאין שם מכירה ולא דמים כמו קֹנֵה שָׁמַיִם וָאָֽרֶץ (בראשית יד, כב), והדומים לו. והבהמות הגסות והדקות יקראו מקנה לפי שהם קנין האדם וכספו ועסקו. וּמִקְנֶה רַב הָיָה (במדבר לב, א), גַּם מִקְנֶה בָקָר וָצֹאן הַרְבֵּה הָיָה לִי (קהלת ב, ז), איננו סמוך כי הוא פתח קטן ואחר כך מפרש מה הוא המקנה בקר וצאן. וְכָֽל־מִקְנְךָ תִּזָּכָר (שמות לד, יט). יִרְעֶה מִקְנֶיךָ בַּיּוֹם הַהוּא (ישעיה ל, כג), יתכן שיהיה לשון יחיד והיו"ד למ"ד הפעל ואף על פי שהוא שלא כמנהג. או יהיה לשון רבים ואף על פי שאמר ירעה הנה כמהו רבים. וכן הוא הקבוץ מקנים כמו מן מעשה מעשים. וַיָּבִיאוּ אֶת־מִקְנֵיהֶם אֶל־יוֹסֵף (בראשית מז, יז), וְאִם־מֵימֶיךָ נִשְׁתֶּה אֲנִי וּמִקְנַי (במדבר כ, יט), אֹתִי וְאֶת־בָּנַי וְאֶת־מִקְנַי בַּצָּמָֽא (שמות יז, ג). וענין אחר כַּֽאֲשֶׁר יָנוּד הַקָּנֶה (מלכים א' יד, טו), קָנֶה וָסוּף קָמֵֽלוּ (ישעיה יט, ו), ידוע. ולפי שעושים מן הקנה מדה אמר חֲמֵֽשׁ־מֵאוֹת קָנִים בִּקְנֵה הַמִּדָּה (יחזקאל מב, יז). וכן יקראו הבדים הדקים שהם בדמות הזקנה. יְרֵכָהּ וְקָנָהּ (שמות כה, לב), וְשִׁשָּׁה קָנִים (שם כה, לב). שְׁלֹשָׁה קְנֵי מְנֹרָה (שם). ובקבוץ הנקבות כַּפְתֹּֽרֵיהֶם וּקְנֹתָם (שם כה, לו). וכן קבורת היד נקרא קנה וְאֶזְרֹעִי מִקָּנָה תִשָּׁבֵֽר (איוב לא, כב), והה"א נחה ומשפטו במפיק והוא מפרק הזרוע ועד פרק הכתף. וכן הרמחים לפי שהן בדמות הקנה נקראו כן גְּעַר חַיַּת קָנֶה (תהלים סח, לא), כלומר העדה הלוחמת ברמחים. וכן בד המאזנים שתלויין בו הכפות בחוטים מזה ומזה נקרא קנה. וְכֶסֶף בַּקָּנֶה יִשְׁקֹלוּ (ישעיה מו, ו), וכן אמרו רבותינו ז"ל (בבא בתרא פט, ע"א) נפש מאזנים תלויה באויר שלשה טפחים וגבוהים מן הארץ שלשה טפחים וקנה ומותני שלה שנים עשר טפחים. וכן הבושם שהוא בדמות קנה הנקרא בלע"ז קניל"ה. וּקְנֵה־בֹשֶׂם (שמות ל, כג), לֹֽא־קָנִיתָ לִּי בַכֶּסֶף קָנֶה (ישעיה מג, כד), וְקָנֶה הַטּוֹב מֵאֶרֶץ מֶרְחָק (ירמיה ו, כ). 

קנם  
קָנֶה וְקִנָּמוֹן (שיר השירים ד, יד), וְקִנְּמָן־בֶּשֶׂם מַֽחֲצִיתוֹ (שמות ל, כג), הוא הבושם הנקרא בלע"ז ליניי"ו אלוא"י. 

קסס  
יְקוֹסֵס וְיָבֵשׁ (יחזקאל יז, ט), ענינו קטף והוא כמו יְקוֹצֵץ בצד"י. 

קסם  
קֹסֵם קְסָמִים (דברים יח, י), וּבֹשׁוּ הַֽחֹזִים וְחָֽפְרוּ הַקֹּסְמִים (מיכה ג, ז). והשם קֶסֶם עַֽל־שִׂפְתֵי־מֶלֶךְ (משלי טז, י), בשש נקודות. וַיִּקְסְמוּ קְסָמִים (מלכים ב' יז, יז), אמר קסמים לתוספת ביאור כמו מְקַרְקַר קִר (ישעיה כב, ה), לִצְבֹא צָבָא (במדבר ד, כג), וַתַּשְׁרֵשׁ שָׁרָשֶׁיהָ (תהלים פ, י). וּקְסָמִים בְּיָדָם (במדבר כב, ז), פירושו מיני קסמים. או פירושו מיני קסמים, או מה שצריכין אליו מעניני הקסמים. וְחָשְׁכָה לָכֶם מִקְּסֹם (מיכה ג, ו). קָֽסֳומִי [קָֽסֳמִי־] נָא לִי בָּאוֹב (שמואל א' כח, ח), הקו"ף בקמץ רחב והסמך בקמץ חטף. ומשקל אחר השם וּמִקְסַם חָלָק (יחזקאל יב, כד), והוא פתח שלא כמשפט כי איננו סמוך. וכבר כתבנוהו בחלק הדקדוק בשער השמות עם חביריו. ואפשר שיהיה סמוך ויהיה חלק תאר לאיש הדובר חלקות והוא נביא השקר. הלשון הזה כולל כל מלאכה שעושין אותה לדעת העתידות.

קסת  
וְקֶסֶת הַסֹּפֵר בְּמָתְנָיו (יחזקאל ט, ב), בשש נקודות, והוא כלי הדיו. והתרגום אומר וּפִנְקֵס סַפְרָא, והוא מה שכותב עליו הסופר נייר או לוח. ואף על פ כן ענין הפסוק הוא על צורך הדיו לא הלוח שׁאמר (שם ט, ד), וְהִתְוִיתָ תָּו. ואולי לפי שתלויין במתני הסופר הנייר והלוח עם כלי הדיו כלל הכל בפנקס. 

קעע  
פֶּן־תֵּקַע נַפְשִׁי מִמֵּךְ (ירמיה ו, ח), וַתֵּקַע כַּף־יֶרֶךְ יַֽעֲקֹב (בראשית לב, כו), וַתֵּקַע נַפְשָׁהּ מֵהֶֽם (יחזקאל כג, יז), וַתֵּקַע נַפְשִׁי מֵֽעָלֶיהָ (שם כג, יח). כַּֽאֲשֶׁר נָֽקְעָה נַפְשִׁי מֵעַל אֲחוֹתָֽהּ (שם). זכרנו המלות האלה בשרש יָקַע ואולי הם מזה השרש וענינם ענין הסרת הדבר ממקומו די"סלוג"ר בלע"ז. ויתכן מזה השרש פְּקוֹד וְשׁוֹעַ וְקוֹעַ (שם כג, כג), והוא שם תאר מתארי השמות האנשים הנכבדים.

קער  
הַקְּעָרָה הָֽאַחַת (במדבר ז, פה), קַֽעֲרַת־כֶּסֶף (שם ז, יג), וְעָשִׂיתָ קְּעָֽרֹתָיו (שמות כה, כט), בשוא הקו"ף שלא כמשפט כי המשפט בפתח כמו קַֽעֲרַת־כֶּסֶף. וכבר כתבנו הדומים לו בחלק הדקדוק ענינו ידוע. 

קפא  
קָֽפְאוּ תְהֹמֹת (שמות טו, ח), הַקֹּֽפְאִים עַל־שִׁמְרֵיהֶם (צפניה א, יב), ענינם עמידת הדבר הניתך גיל"ר [זיל"ר] בלע"ז. וממנו יְקָרוֹת יְקִפָּאֽוֹן [וְקִפָּאֽוֹן] (זכריה יד, ו), רצה לומר השלג הקופא. וכבר פירשנו בו פירוש אחר בשרש יָקַר. והפעל הכבד [הִפְעִיל] וְכַגְּבִנָּה תַּקְפִּיאֵֽנִי (איוב י, י), והוא ששמשימין בחלב דבר המעמידו יקרא או גבינה [ובלע"ז קוואלי"ו]. 

קפד  
קִפַּדְתִּי כָֽאֹרֵג חַיַּי (ישעיה לח, יב), פירוש כמו שהאורג מקפיד היריעה מהמנור מהר בהשלימו אותה. והשם קְפָדָה־בָא (יחזקאל ז, כה), ענין כריתה. לְמוֹרַשׁ קִפֹּד (ישעיה יד, כג), וִֽירֵשׁוּהָ קָאַת וְקִפּוֹד (שם לד, יא), הוא עוף משוכני המדבר. וכתב אדוני אבי ז"ל כי קפוד הוא הנקרא בערבי קנפא"ד ונקרא בלע"ז טרטוג"א.

קפז  
שָׁמָּה קִנְּנָה קִפּוֹז (ישעיה לד, טו), כמו קפוד.

קפץ  
אִם־קָפַץ בְּאַף רַֽחֲמָיו סֶֽלָה (תהלים עז, י), וְעֹלָתָה קָפְצָה פִּֽיהָ (איוב ה, טז), וְלֹא תִקְפֹּץ אֶת־יָדְךָ (דברים טו, ז) יִקְפְּצוּ מְלָכִים פִּיהֶם (ישעיה נב, טו), ענין סתימה ומניעה. והפעול הדגוש [פִּעֵל] מְקַפֵּץ עַל־הַגְּבָעֽוֹת (שיר השירים ב, ח), כמו מדלג וממהר ללכת. והנפעל כַּכֹּל יִקָּפְצוּן (איוב כד, כד), כלומר במהרה יהיו כלים ולא נודע מקומם כמו המדלג. ובדברי רבותינו ז"ל, (יבמות לב, ע"ב) קפץ ונשבע. 

קצץ  
וְקַצֹּתָה אֶת־כַּפָּהּ (דברים כה, יב), וְעַל כָּל־קְצוּצֵי פֵאָה (ירמיה ט, כה). והפעל הכבד [פִּעֵל] קִצֵּץ עֲבוֹת רְשָׁעִֽים (תהלים קכט, ד), וְקִצֵּץ פְּתִילִם (שמות לט, ג), בְּֽהֹנוֹת יְדֵיהֶם וְרַגְלֵיהֶם מְקֻצָּצִים (שופטים א, ז), וַיְקַצְּצוּ אֶת־יְדֵיהֶם וְאֶת־רַגְלֵיהֶם (שמואל ב' ד, יב) ענין חתוך וכריתה. ומהשרש הזה והענין הזה בָּא הַקֵּץ (יחזקאל ז, ו), קֵץ כָּל־בָּשָׂר (בראשית ו, יג), והוא סוף הזמן כאילו שם חתוך. או תחלתו כמו מִקֵּץ שֶֽׁבַע־שָׁנִים תַּֽעֲשֶׂה שְׁמִטָּֽה (דברים טו, א), ואע"פ שענינו סוף להשמטת כספים הוא תחלה להשמטת קרקע ולשלוח עבדים. וכן מִקֵּץ שֶׁבַע שָׁנִים תְּֽשַׁלְּחוּ (ירמיה לד, יד), תחלת שנה שביעית, כי הראש והסוף יקרא קצה. ויתכן מזה ועל כל קצוצי פאה, כלומר השוכנים בסוף הישוב בפאת העולם. עַד־אָנָה תְּשִׂימוּן קִנְצֵי לְמִלִּין (איוב יח, ב), הנו"ן תמורת הכפל. וכן לדעת קצת המדקדקים כִּי לֹא־תָמְנוּ (איכה ג, כב) כמו תממו. או יהיה קנצי וקץ שרשם קָנַץ. ולחסרון הנו"ן ידגש קץ בהתחברו קִצּוֹ, קִצִּי.  

קצב  
וַיִּקְצָב־עֵץ (מלכים ב' ו, ו), כלומר ויכרות עץ במה שיהיה היד לברזל. והשם מִדָּה אַחַת קֶצֶב אֶחָד (שם א' ז, לז), בשש נקודות כלומר מדה אחת וחחוך אחד. לְקִצְבֵי הָרִים יָרַדְתִּי (יונה ב, ז), לאחריתם וסופם. כְּעֵדֶר הַקְּצוּבוֹת (שיר השירים ד, ב), שוות בקומתן כמדתן כאילו הם חתוכות בשוה. והוא חסר המתואר, רצה לומר העזים הקצובות.

קצה  
מְקַצֶּה רַגְלַיִם (משלי כו, ו), לְקַצּוֹת בְּיִשְׂרָאֵל (מלכים ב' י, לב). והמקור מן הקל קְצֽוֹת־עַמִּים רַבִּים (חבקוק ב, י), ענין כריתה וחתוך. ואלה השלשה שרשים שזכרנו ענינם אחד. ובדברי רבותינו ז"ל בזה (מעשרות פרק שני משנה ו. דף סב, ע"א) לקצות עמו בתאנים, כלומר לחתוך דבלת תאנים. וכן נקרא סוף המקום והפאה קצה כמו שזכרנו גם כן קֵץ, וְקֶצֶב מִן־הַקָּצֶה אֶל־הַקָּצֶֽה (שמות לו, לג), קְצֵה גְבוּלֶֽךָ (במדבר כ, טז). והקבוץ וְלָֽקְחוּ עַם־הָאָרֶץ אִישׁ אֶחָד מִקְצֵיהֶם (יחזקאל לג, ב). והיתה הקו"ף ראוי להדגש, או הוא חסר מ"ם השימוש ומשפטו ממקציהם. והקבוץ מזה בלשון נקבות עַל־שְׁנֵי קְצוֹת הַחֽשֶׁן (שמות כח, כו). ובלשון נקבה מִקָּצָה בַּֽחֹבָרֶת (שם כו, ד). והקבוץ וְאֵת שְׁתֵּי קְצוֹת שְׁתֵּי הָֽעֲבֹתֹת (שם כח, כה), עַל אַרְבַּע קְצוֹתָֽיו (שם כז, ד), מִקְצוֹת כְּנָפָיו וְעַד־קְצוֹת כְּנָפָֽיו (מלכים א' ו, כד). ובהראות למ"ד הפעל בקיבוץ הזכרים מִבְטָח כָּל־קַצְוֵי־אֶרֶץ (תהלים סה, ו), ובקבוץ הנקבות וַיִירָאוּ יֹשְבֵי קְצָוֹת (שם סה, ט). ומשקל אחר וּמִקְצָת יָמִים עֲשָׂרָה (דניאל א, טו), וּמִקְצָתָם יַֽעַמְדוּ לִפְנֵי הַמֶּֽלֶךְ (שם א, ה). וּמִקְצֵה אֶחָיו לָקַח חֲמִשָּׁה אֲנָשִׁים (בראשית מז, ב). ופירוש מְקַצֶּה רַגְלַיִם כורת רגילים וחמס שותה (שם) מי ששולח הכסיל כאילו רגליו כרותות ולא יוכל ללכת עד שיצטרך לשלוח הכסיל שאין לו תועלת בו. והפעל הנוסף [הִפְעִיל] אֶת־הֶֽעָפָר אֲשֶׁר הִקְצוּ (ויקרא יד, מא), כלומר הסיעו אותו לקצה הבית לפנותו ולהוציאו חוץ לעיר. הִקְצוֹת אֶת־הַבַּיִת (שם יד, מג). ויונתן תרגם לשון קלוף (ויקרא יד, מא) כמו יַקְצִעַ. ומן השרש הזה והענין הזה וְאֵין קֵצֶה לְמַרְכְּבֹתָֽיו (ישעיה ב, ז), בפלס הַרְבֵּה־בֶֽכֶה (עזרא י, א) והוא כמו קץ. ואפשר שיהיה משרש קָצַץ ותהיה הה"א נוספת.

קצח  
וְהֵפִיץ קֶצַח (ישעיה כח, כה), כִּי לֹא בֶֽחָרוּץ יוּדַשׁ קֶצַח (שם כח, כז), בסגול. הוא זרע שחור והוא ממיני התבלין.

קצן  
וְהָיִיתָה לָּנוּ לְקָצִין (שופטים יא, ו), אֶל־קְצִינֵי אַנְשֵׁי הַמִּלְחָמָה (יהושע י, כד), כָּל־קְצִינַיִךְ נָֽדְדוּ־יַחַד (ישעיה כב, ג), פירוש הראש והמנהיג.

קצע  
[הִפְעִיל] וְאֶת־הַבַּיִת יַקְצִעַ מִבַּיִת (ויקרא יד, מא), כתרגומו יְקַלְפוּן רוצה לומר יסיר הטיח. וכן נקרא הכלי שמקלף בו החרש העץ ומחליקו יַֽעֲשֵׂהוּ בַּמַּקְצֻעוֹת (ישעיה מד, יג), ואמר מקצעות לשון רבים כי הם שני כלים לזו המלאכה האחד קורין לו סימנ"ט והאחד קורין לו פלנ"א. וכן תרגם יונתן בְּאִזְמֵילַיָא וזה הכלי הוא כמו אזמל. בְּמִקְצֹעַ הֶֽחָצֵר (יחזקאל מו, כא), וַיַּעֲבִירֵנִי אֶל־אַרְבַּעַת מִקְצוֹעֵי הֶֽחָצֵר (שם). ובקבוץ הנקבות לִשְׁנֵי הַמִּקְצֹעֹת (שמות כו, כד), בְּאַרְבַּעַת מִקְצֹעוֹת הֶֽחָצֵר (יחזקאל מו, כב), וּמִקְצֹֽעוֹתָיו לוֹ (שם מא, כב). ומשקל אחר לִמְקֻצְעֹת הַמִּשְׁכָּן (שמות כו, כג), ענינם פנות. והפעל ממנו מִדָּה אַחַת לְאַרְבַּעְתָּם מְֹהֹֻקְֹצָֹעֹֽוֹֹתֹ (יחזקאל מו, כב), פירוש בעלות פנות. מֹר וַֽאֲהָלוֹת קְצִיעוֹת (תהלים מה, ט), תרגום קִדָּה (שמות ל, כד) קְצִיעֲתָא וכבר כתבנו שהוא הקשט. וכן פירש הגאון רבי סעדיה. אבל בפיטום הקטרת זכרו אותו בשני מינים, שאמרו (כריתות ו, ע"א) מר וקציעה שיבולת נרד וכרכום משקל ששה עשר של ששה עשר מנה הקשט שנים עשר וקילופה שילשה , ומר רב חפץ פירש שהקשט הוא שקורין לו בערבי קוס"ט. ופירש קציעה ענב"ר.

קצף  
קָצַף י"י עַל־אֲבֽוֹתֵיכֶם קָֽצֶף (זכריה א, ב), וְעַל כָּל־הָֽעֵדָה יִקְצֹף (ויקרא י, ו), הַסְתֵּר וְאֶקְצֹף (ישעיה נז, יז). והשם כִּֽי־יָצָא הַקֶּצֶף (במדבר יז, יא), בשש נקודות. עַל־אֲבֽוֹתֵיכֶם קָֽצֶף (זכריה א, ב). כִּי בְקִצְפִּי הִכִּיתִיךְ (ישעיה ס, י), מִקִּצְפּוֹ תִּרְעַשׁ הָאָרֶץ (ירמיה י, י). ובסגול אַל־בְּקֶצְפְּךָ תוֹכִיחֵנִי (תהלים לח, ב). וההתפעל וְהָיָה כִֽי־יִרְעַב וְהִתְקַצַּף (ישעיה ח, כא). והכבד [הִפְעִיל] וּבְחֹרֵב הִקְצַפְתֶּם (דברים ט, ח), מַקְצִפִים הֱיִיתֶם (שם ט, כב), ענין הרתיחה בכעס. ומזה נאמר לרתיחת המים בחוזק הרוח כְּקֶצֶף עַל־פְּנֵי־מָֽיִם (הושע י, ז), אשקומא בלע"ז. וכן תרגום יונתן כְּרוּתְחָא עַל אַפֵּי מַיָא. ויש מפרשים אותו קליפת העץ. וכן וּתְאֵנָתִי לִקְצָפָה (יואל א, ז), כלומר שנקלפה מרוב היובש כמו שאמר חָשׂף חֲשָׂפָהּ (שם). ויש לפרש וּתְאֵנָתִי לִקְצָפָה מהענין הראשון כלומר למארה.

קצר  
כִּֽי־קָצַר הַמַּצָּע (ישעיה כח, כ), הֲקָצַר רוּחַ י"י (מיכה ב, ז), קָֽצְרָה יָדִי מִפְּדוּת (ישעיה נ, ב), וַתִּקְצַר נֶֽפֶשׁ־הָעָם (במדבר כא, ד), הֲיַד י"י תִּקְצָר (שם יא, כג). ולגזרת אֶפְעֹל וּשְׁנוֹת רְשָׁעִים תִּקְצֹֽרְנָה (משלי י, כז). והשם מִקֹּצֶר רוּחַ (שמות ו, ט). והתאר קְצַר יָמִים וּֽשְׂבַע־רֹֽגֶז (איוב יד, א), קְֽצַר־אַפַּיִם יַֽעֲשֶׂה אִוֶּלֶת (משלי יד, יז). ומבלי הסמיכות יאמר קָצֵר או קָצָר. והקבוץ וְיֹֽשְׁבֵיהֶן קִצְרֵי־יָד (ישעיה לז, כז). ומשקל אחר וְהַלְּשָׁכוֹת הָֽעֶלְיוֹנֹת קְצֻרוֹת (יחזקאל מב, ה), בפלס גְדוֹלוֹת, רְחוֹקוֹת אף על פי שהוא בשורק המשקל אחד. והנה מצאנו התאור בשרק בזה המשקל שָׂרוּעַ וְקָלוּט (ויקרא כב, כג), בפלס בָּרוּךְ, עָצוּם. והכבד [פִּעֵל] עִנָּה בַדֶּרֶךְ כֹּחִו [כֹּחִי] קִצַּר יָמָֽי (תהלים קב, כד). וכבד אחר [הִפְעִיל] הִקְצַרְתָּ יְמֵי עֲלוּמָיו (שם פט, מו), ענין הכל הצוק והקוצר והוא הפך האורך. וענין אחר וְעָשָׂה קָצִיר כְּמוֹ־נָֽטַע (איוב יד, ט), וְטַל יָלִין בִּקְצִירִֽי (שם כט, יט), תְּשַׁלַּח קְצִירֶהָ עַד־יָם (תהלים פ, יב). ענין כלם והדומים להם ענין סעיף. ומזה גַּם־יְהוּדָה שָׁת קָצִיר לָךְ (הושע ו, יא), כלומר שם נטע סעיף ועזר לעבודה הבעלים כשהיה בלבי לשוב שבות עמי הנה יהודה שת קציר לך וחזר לעבוד הבעלים. וענין אחר וּקְצַרְתֶּם אֶת־קְצִירָהּ (ויקרא כג, י), כִּי תִקְצֹר קְצִֽירְךָ (דברים כד, יט). וְהָיָה כֶּֽאֱסֹף קָצִיר קָמָה (ישעיה יז, ה), תאר בפלס שָׂרִיד וּפָלִֽיט (יהושע ח, כב). והשם בֶּֽחָרִישׁ וּבַקָּצִיר (שמות לד, כא), זֶרַע וְקָצִיר (בראשית ח, כב), כִּֽי־לִפְנֵי קָצִיר כְּתָם־פֶּרַח (ישעיה יח, ה). נֵד קָצִיר בְּיוֹם נַֽחֲלָה (שם יז, יא), ופירוש הפסוק שאמר בְּיוֹם נִטְעֵךְ תְּשַׂגְשֵׂגִי (שם), והטעם שהרבית בנים וגדלת והצלחת במעשיך, והנה עתה שכחת אלהי ישעך וצור מעזך לא זכרת (שם), ינוד קצירך ביום נחלה, כלומר שיאבדו ויסופו במהרה. וטעם על כן שזכר הוא קשור עם נֵד קָצִיר, כלומר נטעי נעמנים שהיית נוטעת בתחלה וההצלחה רבה שהיה לך הכל יסוף כי שכחת אלהי ישעך ועל כן ינוד קצירך. 

קרר  
וְקֹר וָחֹם (בראשית ח, כב). מַֽעֲדֶה־בֶּגֶד בְּיוֹם קָרָה (משלי כה, כ), וְאֵין כְּסוּת בַּקָּרָֽה (איוב כד, ז), לולי הרי"ש היה דגש כמו חַמָּה. לִפְנֵי קָרָתוֹ מִי יַֽעֲמֹֽד (תהלים קמז, יז), בפלס חַמָּתו. וכן מַיִם קָרִים (משלי כה, כה), בפלס חַמִּים. וכן בַּֽעֲלִיַּת הַמְּקֵרָה (שופטים ג, כ), לולי הרי"ש היה בפלס מְחִתָּה, מְגִנָּה, ופירושו בעליה שהיה נושב בה הרוח עשויה לימי הקיץ לקרר. וכן אמר התרגום בַּעֲלִיַת בֵּית קַיְטָא. ורבותינו ז"ל זכרו הלשון הזה שלם בכפלו מיא קרירי, חמרא אפילו בתקופת תמוז קריר ליה (שבת נג, ע"א).

קרא  
וְלַחֹשֶׁךְ קָרָא לָיְלָה (בראשית א, ה), וְלִשְׁלֹמֹה עַבְדְּךָ לֹא קָרָֽא (מלכים א' א, יט), מִצְרַיִם קָרָאוּ אַשּׁוּר הָלָֽכוּ (הושע ז, יא), לִרְאוֹת מַה־יִּקְרָא־לוֹ (בראשית ב, יט), וְזֶה־שְּׁמוֹ אֲֽשֶׁר־יִקְרְאוֹ (ירמיה כג, ו), קֹרֵא הַדֹּרוֹת מֵרֹאשׁ (ישעיה מא, ד). קֹרִאים אֶל־י"י (תהלים צט, ו), נחה האל"ף. קֹרֵא לֶאֱלוֹהַּ וַיַּֽעֲנֵהוּ (איוב יב, ד), יִקְרָא אֱלוֹהַּ בְּכָל־עֵֽת (שם כז, י), יִקְרָאֵנִי וְֽאֶעֱנֵהוּ (תהלים צא, טו), לִקְרֹא בְּשֵׁם י"י (בראשית ד, כו), קְרָא נָא־זֶה (ישעיה כט, יא), קְרָא בְגָרוֹן (שם נח, א), אַֽחֲרֵי־כֵן יֹֽאכְלוּ הַקְּרֻאִים (שמואל א' ט, יג). שָֽׁלִשִׁים וּקְרוּאִים (יחזקאל כג, כג), רוצה לומר גדולים וקרואים לעניני המלכות. אֵלֶּה קְריּאֵי [קְרוּאֵי] (במדבר א, טז). והתאר קָרִיא, קְרִיאִים. קְרִאֵי מוֹעֵד (שם טז, ב), הֽוּא־דָתָן וַֽאֲבִירָם קְרִואֵי [קְרִיאֵי] הָעֵדָה (שם כו, ט). והשם מִקְרָא־קֹֽדֶשׁ (ויקרא כג, כד), עַל כָּל־מְכוֹן הַר־צִיּוֹן וְעַל־מִקְרָאֶהָ (ישעיה ד, ה), מקום שנתקבצו שם במקראי קדש. ומשקל אחר וּקְרָא אֵלֶיהָ אֶת־הַקְּרִיאָה (יונה ג, ב). והנפעל וַֽאֲנִי לֹא נִקְרֵאתִי (אסתר ד, יא), וַיִּהְיוּ נִקְרָאִים לִפְנֵי הַמֶּֽלֶךְ (שם ו, א). והפעל מן הדגוש [פִּעֵל] וְיִשְׂרָאֵל מְקֹֽרָאִי (ישעיה מח, יב). ושלא נזכר פעלו ממנו [פֻּעַל]  וּפֹשֵׁעַ מִבֶּטֶן קֹרָא לָֽךְ (שם מח, ח), לָאֽוֹפַנִּים לָהֶם קוֹרָא הַגַּלְגַּל בְּאָזְנָֽי (יחזקאל י, יג), וְקֹרָא לְךָ גֹּדֵר פֶּרֶץ (ישעיה נח, יב). אֶל־גּוֹי לֹֽא־קֹרָא בִשְׁמִֽי (שם סה, א), פירוש כי עתה אינם קרואים עם י"י כמו מתחלה, כלם ענין אחד וכל אחד יתפרש לפי מקומו. וְשֶׁמֶן יְמִינוֹ יִקְרָֽא (משלי כז, טז), פירשנו בשרש צָפַן שפירושו יכריז. וכן פירוש רָב־אָדָם יִקְרָא אִישׁ חַסְדּוֹ (שם כ, ו), רצה לומר רוב בני אדם יכריז ויאמר חסדו ומעשה הטוב שהוא עושה, וְאִישׁ אֱמוּנִים מִי יִמְצָֽא (שם), כלומר אדם שיעשה חסד באמונה לשם שמים לא להתגדל ולהשתבח בעיני הבריות קשה הוא למצוא אותו האיש, כי הרוב עושים חסדם להשתבח ולהתכבד אצל בני אדם. וענין אחר מַדּוּעַ קְרָאֻנִי אֵלֶּה (ירמיה יג, כב), וּקְרָאָהוּ אָסוֹן (בראשית מב, לח), פֶּן־יִקְרָאֶנּוּ אָסֽוֹן (שם מב, ד). ונכתב בה"א את אֲשֶֽׁר־יִקְרָה לְעַמְּךָ (דניאיל י, יד), שְׁתַּיִם הֵנָּה קֹֽרְאֹתַיִךְ (ישעיה נא, יט), בנוע האל"ף. ובנוח האל"ף וְקָרָאת אֶתְכֶם הָֽרָעָה (דברים לא, כט), התי"ו תמורת ה"א ומשפטו וקראה. ויש מפרשים כן וְקָרָאת יְשׁוּעָה חוֹמֹתַיִךְ (ישעיה ס, יח), ונכון הוא להיות מהענין הראשון, ותי"ו וקראת לנכח ציון, כלומר תקראי ישועת חומותיך ולשעריך תהלה.  אֵת אֲשֶׁר־יִקְרָא אֶתְכֶם (בראשית מט, א). כִּֽי־תִקְרֶאנָה מִלְחָמָה (שמות א, י), רצה לומר מלחמה ומלחמה. והנפעל וְשָׁם נִקְרָא אִישׁ בְּלִיַּעַל וּשְׁמוֹ שֶׁבַע בֶּן־בִּכְרִי (שמואל ב' כ, א), נִקְרֹא נִקְרֵיתִי בְּהַר הַגִּלְבֹּעַ (שם א, ו), והוא מקור שלם, אבל נקריתי מבעלי הה"א בשקל נִגְלֵיתִי. וַיִּקָּרֵא אַבְשָׁלוֹם לִפְנֵי עַבְדֵי דָוִד (שם יח, ט), אֲשֶׁר יִקָּרֵא עָלָיו מְלֹא רֹעִים (ישעיה לא, ד). והפעל הכבד [הִפְעִיל] וַתַּקְרֵא אֹתָם אֵת כָּל־הָרָעָה הַזֹּֽאת (ירמיה לב, כג). והשם לִקְרַאת הָֽאֱלֹהִים (שמות יט, יז), הִנֵּה־הוּא יֹצֵא לִקְרָאתֶךָ (שם ד, יד). קֹרֵא דָגַר (ירמיה יז, יא), כַּֽאֲשֶׁר יִרְדֹּף הַקֹּרֵא בֶּהָרִֽים (שמואל א' כו, כ), הוא העוף הנקרא פרדי"ץ בלע"ז, ופירוש קורא דגר כי הוא מאסף ביצי עוף אחר ורובץ עליהם כאילו הם שלו. ויש מפרשים כי על הקורא הזכר הוא אומר שהוא רובץ על הביצים שילדה הקורא הנקבה, וזהו לא ילד (שם), כי הוא לא ילד אותם. ואמת הוא זה כי הקורא זכר מנהגו להיות רובץ על הביצים כמו הנקבה כמו שאמר במשנה (חולין פרק שנים עשר משנה ה. דף קלח, ע"ב) קורא זכר רבי אליעזר מחייב וחכמים פוטרין, אבל ממשמעות ההלכה שם נראה כי הקורא בין זכר בין נקבה רובצים על ביצי אחרים. וכַּֽאֲשֶׁר יִרְדֹּף הַקֹּרֵא הוא מקרא חסר, ופירושו כאשר ירדוף הצייד הקורא בהרים. וכן תרגם יונתן כְּמָא דְמִתְרַדֵיף קוֹרָאָה בְּטוּרַיָא. 

קרב  
וְלֹֽא־קָרַב זֶה אֶל־זֶה כָּל־הַלָּֽיְלָה (שמות יד, כ), וְקָֽרַבְתָּ מוּל בְּנֵי עַמּוֹן (דברים ב, יט), וְקָֽרְבוּ אֶל־אֲשֶׁר לָעָֽם (יחזקאל מב, יד), גם הוא פעל עומד. וכן תרגם יונתן וְיִתְעַרְבוּן עִם עַמָא. קָֽרְבָה שְׁנַת־הַשֶּׁבַע (דברים טו, ט). אֶל־אֱלֹהֶיהָ לֹא קָרֵֽבָה (צפניה ג, ב), הצרי לגזרת פעל. וַֽאֲבִימֶלֶךְ לֹא קָרַב אֵלֶיהָ (בראשית כ, ד), וָֽאֶקְרַב אֶל־הַנְּבִיאָה (ישעיה ח, ג), וְאָז יִקְרַב לַֽעֲשֹׂתוֹ (שמות יב, מה), אַל־תִּקְרַב הֲלֹם (שם ג, ה). וְהָיָה בִּֽקְרָב־אִישׁ לְהִשְׁתַּֽחֲוֹת לוֹ (שמואל ב' טו, ה), נקרא בקמץ חטף. לְקָרְבָה אֶל־הַמְּלָאכָה (שמות לו, ב), בְּקָרְבָתָם לִפְנֵֽי־י"י (ויקרא טז, א), קְרַב אַתָּה וּֽשֲׁמָע (דברים ה, כד), קָרְבָה אֶל־נַפְשִׁי גְאָלָהּ (תהלים סט, יט), כולם פעלים עומדים. וַיַּרְא הַמֶּלֶךְ אֶת־הַמִּזְבֵּחַ וַיִּקְרַב הַמֶּלֶךְ עַל־הַמִּזְבֵּחַ (מלכים ב' טז, יב), פעל יוצא כלומר שהקריב קרבנו על המזבח. או יהיה עַל המזבח כמו אֶל המזבח וגם הוא פעל עומד. והתאר קָרוֹב י"י (תהלים לד, יט), קְרֹבִים אֵלָיו (דברים ד, ז), וְאִישׁ אֶת־קְרֹבֽוֹ (שמות לב, כז), בִּקְרֹבַי אֶקָּדֵשׁ (ויקרא י, ג). ומשקל אחר וְאֵת כָּל־הַקָּרֵב אֶל־שֻׁלְחַן הַמֶּֽלֶךְ־שְׁלֹמֹה (מלכים א' ה, ז), הֹלֵךְ וְקָרֵב (שמאל א' יז, מא), הֵמָּה בְנֵֽי־צָדוֹק הַקְּרֵבִים (יחזקאל מ, מו). והשם קִרְבַת אֱלֹהִים יֶחְפָּצֽוּן (ישעיה נח, ב), קִֽרֲבַת אֱלֹהִים לִי־טוֹב (תהלים עג, כח), חטף. ויש ספרים קִרְבַת אֱלֹהִים יֶחְפָּצֽוּן, מלעיל, וקִֽרֲבַת אֱלֹהִים לִי־טוֹב, חטף. ויש ספרים קִרְבַת אֱלֹהִים יֶחְפָּצֽוּן, חטף. וקִֽרֲבַת אֱלֹהִים לִי־טוֹב, מלעיל. אבל בספר אכלה ואכלה כתוב שניהם טעמם מלעיל. והנפעל וְנִקְרַב בַּֽעַל־הַבַּיִת (שמות כב, ז), וְנִקְרַבְתֶּם בַּבֹּקֶר לְשִׁבְטֵיכֶם (יהושע ז, יד). והפעל הכבד [הִפְעִיל] וְהִקְרִיב הַכֹּהֵן אֶת־הַכֹּל (ויקרא א, יג), וְאֶת־בָּנָיו תַּקְרִיב (שמות כט, ד), הַקְרֵב אֹתָהּ בְּנֵי־אַֽהֲרֹן (ויקרא ו, ז), הֵם מַקְרִיבִם (שם כא, ו), תַּקְרִבוּן אֵלַי (דברים א, יז). וּפַרְעֹה הִקְרִיב (שמות יד, י), ופירושו הקריב מחנהו כי הוא פעל יוצא. וכן כַּֽאֲשֶׁר הִקְרִיב לָבוֹא מִצְרָיְמָה (בראשית יב, יא), ואפשר שהוא פעל עומד. וכבד אחר [פִּעֵל] כִּי־קֵֽרְבוּ כַתַּנּוּר (הושע ז, ו), קָרְבוּ רִֽיבְכֶם (ישעיה מא, כא), וְקָרַב אֹתָם (יחזקאל לו, יז), בפלס פַּלַּג לְשׁוֹנָם (תהלים נה, י), אלו יוצאים. והעומד כִּי קֵרְבוּ לָבֽוֹא (שם לו, ח). ושם לדבר הקרב על המזבח קָרְבָּן לַֽי"י (ויקרא א, ב). ובהעמדת הקמץ וברפיון הבי"ת בְּשַׂר הַקָּרְבָֽן (יחזקאל מ, מג), בפלס הַדָּֽרְבָֽן (שמואל א' יג, כא). ורבי יונה כתבו בחטפות הקו"ף וברפיות הבי"ת. ובשרק הקו"ף וּלְקֻרְבַּן הָֽעֵצִים (נחמיה יג, לא). וענין קרוב לזה וְקֶרֶב אִישׁ וְלֵב עָמֹֽק (תהלים סד, ז), בשש נקודות. וַתִּצְחַק שָׂרָה בְּקִרְבָּהּ (בראשית יח, יב), כלומר בתוך לבה. קִרְבָּם בָּֽתֵּימוֹ לְֽעוֹלָם (תהלים מט, יב) כלומר במחשבתם שיהיו שוכנים בבתיהם לעולם. ויש מפרשים כמו הפוך קברם. בְּקֶרֶב בֵּית יִשְׂרָאֵל (עמוס ז, י), בשש נקודות. כִּֽי־יָקוּם בְּקִרְבְּךָ נָבִיא (דברים יג, ב), בתוכך. וכן נקראו המעים לפי שהם בתוך. וְהַקֶּרֶב וְהַכְּרָעַיִם (ויקרא א, יג), וְקִרְבּוֹ וּכְרָעָיו (שם א, ט). וענין אחר כְּיוֹם הִלָּֽחֲמוֹ בְּיוֹם קְרָֽב (זכריה יד, ג), טוֹבָה חָכְמָה מִכְּלֵי קְרָב (קהלת ט, יח), פָּדָה בְשָׁלוֹם נַפְשִׁי מִקֲּרָב־לִי (תהלים ה, יט), וּפָנֶיךָ הֹֽלְכִים בַּקְרָֽב (שמואל ב' יז, יא). וּֽקֲרָב־לִבּוֹ (תהלים נח, כב), כלומר פיו חלק ולבו מלחמה. הקבוץ בלשון נקבות קְרָבוֹת יֶחְפָּֽצוּ (שם סח, לא). ענין כולם מלחמה. ותרגום מִלְחָמָה (בראשית יד, ב) קְרָבָא. ובאו מקרב לי, וּֽקֲרָב־לִבּוֹ בקמץ חטף תחת הקמץ הרחב לתפארת. או יהיה עקרו בחלם ומפני סמיכות המקף הושבו לקמץ חטף אף על פי שאין להם סמיכות אחר. 

קרה  
הֵמָּה קֵרוּהוּ (נחמיה ג, ג), וּלְקָרוֹת אֶת־הַבָּתִּים (דברי הימים ב' לד, יא), לְקָרוֹת אֶת־שַֽׁעֲרֵי הַבִּירָה (נחמיה ב, ח), הַֽמְקָרֶֽה בַמַּיִם עֲֽלִיּוֹתָיו (תהלים קד, ג), ענינם תקון הקורות וכסות בהן הבית. קוֹרָה אֶחָת (מלכים ב' ו, ב), מַפִּיל הַקּוֹרָה (שם ו, ה), בְּצֵל קֹֽרָתִֽי (בראשית יט, ח), קֹרוֹת בָּתֵּינוּ אֲרָזִים (שיר השירים א, יז). ושם לכלל הקרוי יִמַּךְ הַמְּקָרֶה (קהלת י, יח), בפלס וְלִמְכַסֶּה עָתִֽיק (ישעיה כג, יח), כלומר שישפלו הקורות וינטו לנפול מפני הדלף הטורד עליהם. וענין אחר בְּטוּב צַדִּיקִים תַּֽעֲלֹץ קִרְיָה (משלי יא, י) קִרְיַת חָנָה דָוִד (ישעיה כט, א), אפשר שהוא סמוך וחסר הנסמך. או באה התי"ו במקום ה"א. כבר כתבנו הדומים לו בחלק הדקדוק, ובלשון שנים נִלְכְּדָה קִרְיָתָיִם (ירמיה מח, א). ויתכן שהוא שם עיר מערי מואב. וכן זכר אותה בספור ערי מואב וְעַל קִרְיָתַיִם וְעַל־בֵּית גָּמוּל (שם מח, כג). והקבוץ נִלְכְּדָה הַקְּרִיֹּות (שם מח, מא), בחרק הרי"ש ודגש היו"ד, ופירושו כל אחת ואחת מהקריות. ודקדוק המלה כתבנו בחלק הדקדוק, יתכן שהוא שם עיר מערי מואב. וכן זכר אותה בספור ערי מואב וְעַל־קְרִיֹּות וְעַל־בָּצְרָה (שם מח, כד). ואף על פי שנכנסה עליו ה"א הידיעה הנה כמוהו הָעַי (יהושע ז, ב), בַּקַּרְקֹר (שופטים ח, י) בַּשִּׁטִּים (במדבר כה, א). ובאה תי"ו תמורת ה"א הנקבה או למ"ד הפעל עַל־גַּפֵּי מְרֹמֵי קָֽרֶת (משלי ט, ג), לְיַד־שְׁעָרִים לְפִי־קָרֶת (שם ח, ג), בְּצֵאתִי שַׁעַר עֲלֵי־קָרֶת (איוב כט, ז). ותרגום עִיר (בראשית ד, יז) קַרְתָּא. והפעל הכבד [הִפְעִיל] מזה וְהִקְרִיתֶם לָכֶם עָרִים (במדבר לה, יא). וענין אחר אֲשֶׁר קָֽרְךָ בַּדֶּרֶךְ (דברים כה, יח), וְקָרָהוּ אָסוֹן (בראשית מד, כט), הֲיִקְרְךָ דְבָרִי (במדבר יא, כג), כְּמִקְרֵה הַכְּסִיל גַּם־אֲנִי יִקְרֵנִי (קהלת ב, טו), וַיִּקֶר מִקְרֶהָ (רות ב, ג), אֵת אֲשֶׁר תִּקְרֶינָה (ישעיה מא, כב). והכבד [הִפְעִיל] כִּי הִקְרָה י"י אֱלֹהֶיךָ לְפָנָֽי (בראשית כז, כ), הַקְרֵה־נָא לְפָנַי (שם כד, יב). והשם מִקְרֶה אֶחָד (קהלת ט, ב), כִּי אָמַר מִקְרֶה הוּא (שמואל א' כ, כו), כִּי מִקְרֶה בְֽנֵי־הָֽאָדָם וּמִקְרֶה הַבְּהֵמָה וּמִקְרֶה אֶחָד לָהֶם (קהלת ג, יט), שלשתם בסגול והם מוכרת. ופירוש כי בני האדם מקרה בעולם וכן הבהמה ומקרה אחד להם במיתתם. ומשקל אחר וְאִם־תֵּֽלְכוּ עִמִּי קֶרִי (ויקרא כו, כא), כלומר שתאמרו כי היסורין שאני מביא עליכם דרך מקרה הם ואינם תגמול עונותיכם. ומשקל אחר מִקְּרֵה־לָיְלָה (דברים כג, יא), כי הקו"ף דגושה והמ"ם לשמוש. והנפעל נִקְרֵיתִי בְּהַר הַגִּלְבֹּעַ (שמואל ב' א, ו), אִקָּרֶה כֹּֽה (במדבר כג, טו), וַיִּקָּר אֱלֹהִים אֶל־בִּלְעָם (שם כג, ד), אִם־יִקְּרֵךְ עָוֹן (שמואל א' כח, י), משפטו יִקָּרֵךְ בקמץ כלומר יקרה לך. ויתכן היותו מן הקל והדגש לתפארת כדגש מִקְּדָשׁ י"י (שמות טו, יז).

קרח  
קָרְחִי וגזי (מיכה א, טז), לא יִקְרְחֻה [יִקְרְחוּ] קָרְחָה בראשׁם (ויקרא כא, ה). ועל כל ראשׁ קָרְחָה (עמוס ח, י), בָּאָה קָרְחָה אֶל־עַזָּה (ירמיה מו, ה). ונכתב באל"ף וְהִקְרִיחוּ אֵלַיִךְ קָרְחָה (יחזקאל כז, לא). הַרְחִבִי קָרְחָתֵךְ כַּנֶּשֶׁר (מיכה א, טו). ומשקל אחר וְכִי־יִֽהְיֶה בַקָּרַחַת (ויקרא יג, מב), בְּקָֽרַחְתּוֹ אוֹ בְגַבַּחְתּוֹ (שם יג, מג), וכבר פירשנוהו בשרש גָּבַח. והתאר קֵרֵחַֽ הוּא (שם יג, מ). עֲלֵה קֵרֵחַ (מלכים ב' ב, כג). והנפעל וְלֹא יִקָּרֵחַ לָהֶֽם (ירמיה טז, ו). והכבד [הִפְעִיל] וְהִקְרִיחוּ אֵלַיִךְ קָרְחָה (יחזקאל כז, לא), כָּל־רֹאשׁ מֻקְרָח (שם כט, יח), ענינם מריטת השער. וענין אחר וְקֶרַח בַּלָּיְלָה (בראשית לא, מ), כְּעֵין הַקֶּרַח הַנּוֹרָא (יחזקאל א, כב), בסגול. מַשְׁלִיךְ קַֽרְחוֹ כְפִתִּים (תהלים קמז, י), [קומ"ו פיצ"י בלע"ז].

קרם  
וְקָֽרַמְתִּי עֲלֵיכֶם עוֹר (יחזקאל לז, ו), פעל יוצא. וַיִּקְרַם עֲלֵיהֶם עוֹר (שם לז, ח), פעל עומד ענין כיסוי העור על הבשר. וכן בדברי רבותינו ז"ל (יבמות עו, ע"א) קרום שעלה מחמת מכה. וכן אמרו (שבת פרק ראשון משנה י. דף יט, ע"ב) אין נותנין פת בתנור עם חשיכה ולא חררה על גבי גחלים אלא כדי שיקרמו פניה.  

קרן  
הַקֶּרֶן הַגְּדֹלָה (דניאל ח, ח), בשש נקודות. ובא מכונה בלשון זכר ובלשון נקבה בפסוק אחד יָצָא קֶֽרֶן־אַחַת מִצְּעִירָה (שם ח, ט). וְלוֹ קְרָנָיִם (שם ח, ג), בַּעַל הַקְּרָנַיִם (שם ח, ו), וְהַקְּרָנַיִם גְּבֹהוֹת (שם ח, ג), וַיְשַׁבֵּר אֶת־שְׁתֵּי קְרָנָיו (שם ח, ז), כל אלה קבוץ השנים ואף על פי שהקו"ף בשוא שלא כמנהג זה המשקל בשנים, כי המשפט בקבוץ השנים בזה המשקל הקו"ף בפתח כמו הֲלוֹא בְחָזְקֵנוּ לָקַחְנוּ לָנוּ קַרְנָֽיִם (עמוס ו, יג), נֶֽאֱחַז בַּסְּבַךְ בְּקַרְנָיו (בראשית כב, יג). ובסמוך וְכָל־קַרְנֵי רְשָׁעִים אֲגַדֵּעַ (תהלים עה, יא), והוא דרך משל. וכן רָמָה קַרְנִי (שמואל א' ב, א), וְקֶרֶן יִשְׁעִי (שם ב' כב, ג), וְיָרֵם קֶרֶן מְשִׁיחֽוֹ (שם א' ב, י), אַצְמִיחַ קֶרֶן לְבֵית יִשְׂרָאֵל (יחזקאל כט, כא), רוצה לומר תוקף. ופירוש אצמיח קרן כתב אדוני אבי ז"ל כן, אמר ביום ההוא בזמן ההוא שתהיה מלכות נבוכדנצר ובנו ובן בנו שעמדה מלכותם שבעים שנה אמר בתוך הזמן הזה אַצְמִיחַ קֶרֶן לְבֵית יִשְׂרָאֵל והוא כורש שנולד לחמשים שנה מהגלות, וזהו מן מוצא דבר....... עַד־מָשִׁיחַ נָגִיד שָֽׁבֻעִים שִׁבְעָה (דניאל ט, כה) שהם חמשים שנה. ואמר על כורש קֶרֶן כמו שאמר לִמְשִׁיחוֹ לְכוֹרֶשׁ (ישעיה מה, א), כי קרן ישראל ומשיחם ועל ידו יצאו מהגלות ומה שאמר וּלְךָ אֶתֵּן פִּתְחֽוֹן־פֶּה (יחזקאל כט, כא) שיראו ישראל שנבואותיך מתקיימות. ובקבוץ הנקבות אַרְבַּע קְרָנֽוֹת (זכריה ב, א), אֵלֶּה הַקְּרָנוֹת אֲשֶׁר זֵרוּ אֶת־יְהוּדָה (שם), לְיַדּוֹת אֶת־קַרְנוֹת הַגּוֹיִם (שם ב, ד), תְּרוֹמַמְנָה קַֽרְנוֹת צַדִּֽיק (תהילם עה, יא), והוא דרך משל. קַרְנוֹת שֵׁן (יחזקאל כז, טו), נפרש עוד בשרש שׁן. והפעל הכבד ממנו [הִפְעִיל] מַקְרִן מַפְרִֽיס (תהלים סט, לב). עַל־קַרְנֹת הַמִּזְבֵּחַ (שמות כט, יב), וְעָשִׂיתָ קַרְנֹתָיו (שם כז, ב), וזיות. וכן בלע"ז הזויות יקרא בלשון הקרן. וענין אחר כִּי קָרַן עוֹר פְּנֵי מֹשֶׁה (שם לד, לה). והשם קֶרֶן, והשנים קַרְנַיִם מִיָּדוֹ לוֹ (חבקוק ג, ד), ענין זהר וקרוב הוא לעניו הראשון, כי בהסתכל האדם בשמש היטב או בכל אורה ידמה לו שיעשה הזוהר קרנים. ומן הענין הזה וְעֹלַלְתִּי בֶעָפָר קַרְנִֽי (איוב טז, טו), כלומר זהרי וכבודי.


קרס  
כָּרַע בֵּל קֹרֵס נְבוֹ (ישעיה מו, א), קָֽרְסוּ כָֽרְעוּ (שם מו, ב), ענין קרס וכרע אחד ענין הכפיפה. וְהֵֽבֵאתָ אֶת־הַקְּרָסִים (שמות כו, יא), שהיו ראשיהם כפופים לתפוס בלולאות.

קרע  
קָרַע י"י אֶת־מַמְלְכוּת יִשְׂרָאֵל (שמואל א' טו, כח), וְקָרַע אֹתוֹ מִן־הַבֶּגֶד (ויקרא יג, נו), וַיִּקְרַע אֶת־בְּגָדָֽיו (בראשית לז, כט), קָֽרְעוּ בִּגְדֵיהֶֽם (במדבר יד, ו), קָרוּעַ כֻּתָּנְתּוֹ (שמואל ב' טו, לב), בא קמוץ וסמוך כמו לְבֻשׁ הַבַּדִּים (יחזקאל ט, יא), קְרוּעֵי בְגָדִים (ישעיה לו, כב), על דרך נֹבֶלֶת עָלֶהָ (ישעיה א, ל). והדומים להם כתבנו בשרש נָבַל. יִקְרָעֶהָ בְּתַעַר הַסֹּפֵר (ירמיה לו, כג). והשם קֶרַע. והקבוץ וּקְרָעִים תַּלְבִּישׁ נוּמָֽה (משלי כג, כא). והנפעל וְהַמִּזְבֵּחַ נִקְרָע (מלכים א' יג, ה), יִֽהְיֶה־לּוֹ לֹא יִקָּרֵֽעַ (שמות כח, לב), ענין הכל בקיעה וחיתוך. וכן מן הענין הזה קָֽרְעוּ וְלֹא־דָֽמּוּ (תהלים לה, טו), כלומר כאילו קרעו בשרי מרוב התמדתם לדבר עלי. וכן כִּֽי־תִקְרְעִי בַפּוּךְ עֵינַיִךְ (ירמיה ד, ל), כאילו קורעת עיניה מרוב התמדתה לכחול עיניה. או יהיה קָֽרְעוּ וְלֹא־דָֽמּוּ נופל על חיתוך הלשון בדברים, או על רוב פתיחת הפה לשחוק. והוא הנכון. וְקָרַֽע לוֹ חַלּוֹנָי (שם כב, יד), תרגם יונתן וּפַצִים לֵיהּ חֲרַכִּין, כלומר ופתח לו הלוגים. וכן לוּא־קָרַעְתָּ שָׁמַיִם (ישעיה סג, יט), ענין פתיחה.

קרץ  
קֶרֶץ מִצָּפֹון (ירמיה מו, כ), בשש נקודות ענין כריתה וגזרה. וכן הפעל שלא נזכר פעלו ממנו [פֻּעַל] מֵחֹמֶר קֹרַצְתִּי גַם־אָֽנִי (איוב לג, ו), נגזרתי. וכן במשנה (יומא פרק שלישי משנה ד. דף ל, ע"ב) הביאו לו את התמיד קרצו כלומר שחטו. וכן בענין נדנוד הענים והשפתים ללעג ולבוז כאילו כורת ומשבר אותם. יִקְרְצוּ־עָֽיִן (תהלים לה, יט), קֹרֵץ בְּעֵינָו (משלי ו, יג), קֹרֵץ שְׂפָתָיו (שם טז, ל).

קרשׁ  
לַקֶּרֶשׁ הָֽאֶחָד (שמות לו, כב), בשש נקודות. עֶשֶׂר אַמּוֹת אֹרֶךְ הַקָּרֶשׁ (שם כו, טו), קַרְשֵׁךְ עָֽשׂוּ־שֵׁן (יחזקאל כז, ו), וְעָשִׂיתָ אֶת־הַקְּרָשִׁים (שמות כו, טו), לוח ולוחות.

קשׁשׁ  
לְקשֵׁשׁ קַשׁ (שמות ה, יב), מְקשֵׁשׁ עֵצִים (במדבר טו, לב), הקש הוא התבן הדק, או העצים הדקים ונגזר ממנו לקושש ומקושש, כלומר לקיטת הדברים הדקים תבן או עצים בושקליי"א בלע"ז. וכן בחיפוש המומים ולקיטתם היטב כמו הדברים הדקים שצריך חפוש היטב. [הִתְפָּעֵל] הִתְקֽוֹשְׁשׁוּ וָקוֹשּׁוּ (צפניה ב, א), כלומר התחפשו ממומיכם הרעים ואחר כך חפשו האחרים כמו שאמרו רבותינו ז"ל (בבא בתרא ס, ע"א) מזה הפסוק קשט עצמך ואחרי כן קשט אחרים. ואמרו עוד (ירושלמי שבת ע"ב) נקשש גרמין עד לא נקשש אחרין. וכן וְלַמּוֹכִיחַ בַּשַּׁעַר יְקֹשׁוּן (ישעיה כט, כא), והנח תמורת הכפל במקום הדגש. ורצה לומר שמוכיחים למוכיחים, אותם כענין שאמרו רבותינו ז"ל (בבא בתרא טו, ע"ב) דור ששופט את שופטיו אומר לו טול קיסם מבין עיניך אומר לו טול קורה מבין עיניך.

קשׁא  
אֵת הַקִּשֻּׁאִים (במדבר יא, ה). כִּמְלוּנָה בְמִקְשָׁה (ישעיה א, ח), הוא שדה הקשואים והה"א תמורת אל"ף בשקל גָּזַר מִמִּכְלָה צֹאן (חבקוק ג, יז). וכן יאמר לרבים מקשאות באל"ף כמו מִמִּכְלְאֹת (תהלים עח, ע), ופירוש כִּמְלוּנָה בְמִקְשָׁה כמו סוכת שומר שדה הקשואים אחר שנלקטו שתשאר חרבה, ואין כן סוכת גן כי בהלקט פרי אחד ישאר האחר ויהיה השומר במלונה כל הימים.

קשׁב  
תְּהִי נָא אָזְנְךָֽ־קַשֶּׁבֶת (נחמיה א, ו), שם תאר. וכן תִּהְיֶינָה אָזְנֶיךָ קַשֻּׁבוֹת (תהלים קל, ב). וְאֵין קוֹל וְאֵין קָשֶׁב (מלכים ב, ד, לא), תאר כי הוא מלרע. וְאֵין־קוֹל וְאֵין־עֹנֶה וְאֵין קָֽשֶׁב (שם א' יח, כט), שם הפעל כי הוא מלעיל. כן כתב רבי יונה וְאֵין קוֹל וְאֵין קָשֶׁב מלרע, ואנחנו מצאנוהו מלעיל בכל הספרים המדויקים אלא בספר ירושלמי אשר סמך עליו רבי יונה כי באותו הספר ראיתיו מלרע. והפעל הכבד ממנו [הִפְעִיל] וְהִקְשִׁיב קֶשֶׁב (ישעיה כא, ז), וקשב בשש נקודות. הִקְשַׁבְתִּי וָֽאֶשְׁמָע (ירמיה ח, ו), מי הקשׁיב דברו וישמע (שם כג, יח), הַקְשִׁיבָה לְקוֹל שַׁוְעִי (תהלים ה, ג), הַקְשִׁיבָה י"י אֵלָי (ירמיה יח, יט), וְאַל־נַקְשִׁיבָה אֶל־כָּל־דְּבָרָֽיו (שם יח, יח), הִקְשִׁיב בְּקוֹל תְּפִלָּתִֽי (תהלים סו, יט), לְהַקְשִׁיב מֵחֵלֶב אֵילִֽים (שמואל א' טו, כב), נָטִיתִי יָדִי וְאֵין מַקְשִֽׁיב (משלי א, כד), יחסר הפעל השני והוא האוזן רוצה לומר הקשיבה תן אזנך להיות קשבת. וכן כלם פעלים יוצאים. ופעמים כתוב הפועל שהוא האוזן לְהַקְשִׁיב לַֽחָכְמָה אָזְנֶךָ (שם ב, ב), תָּכִין לִבָּם תַּקְשִׁיב אָזְנֶֽךָ (תהלים י, יז).

קשׁה  
לֹֽא־יִקְשֶׁה בְעֵינֶךָ (דברים טו, יח), וַיִּקֶשׁ דְּבַר־אִישׁ יְהוּדָה (שמואל ב' יט, מד). והתאר אֲדֹנִים קָשֶׁה (ישעיה יט, ד), וְאֶֽת־עָרְפְּךָ הַקָּשֶׁה (דברים לא, כו), כִּי עַם־קְשֵׁה־עֹרֶף אָֽתָּה (שם ט, ו), על דרך נֹבֶלֶת עָלֶהָ (ישעיה א, ל), קְרוּעֵי בְגָדִים (ישעיה לו, כב), כמו שכתבנו. ופירוש קְשֵׁה־עֹרֶף שלא יפנו אל הקורא אותם. והשם אֶל־קְשִׁי הָעָם הַזֶּה (שם ט, כז), בשוא לבדו. והנפעל וְעָבַר בָּהּ נִקְשֶׁה וְרָעֵב (ישעיה ח, כא). והפעל הכבד [הִפְעִיל] כִּֽי־הִקְשָׁה י"י אֱלֹהֶיךָ (דברים ב, ל), כִּֽי־הִקְשָׁה פַרְעֹה לְשַׁלְּחֵנוּ (שמות יג, טו), פירוש הקשה לבו. מי הִקְשָׁה אליו (איוב ט, ד), הקשה לבו. וַיֶּקֶשׁ אֶת־עָרְפּוֹ (דברי הימים ב' לו, יג), וַיְהִי בְהַקְשֹׁתָהּ בְּלִדְתָּהּ (בראשית לה, יז), פירוש שהקשתה הלידה על נפשה. וּמַקְשֶׁה לִבּוֹ (משלי כח, יד). וכבד אחר [פִּעֵל] וַתְּקַשׁ בְּלִדְתָּֽהּ (בראשית לה, טז), גם הוא פעל יוצא על הענין שפירשנו ענין הקושי ידוע. מִקְשָׁה תַּֽעֲשֶׂה אֹתָם (שמות כה, יח), מִקְשָׁה תֵּֽיעָשֶׂה הַמְּנוֹרָה (שם כה, לא), כְּתֹמֶר מִקְשָׁה הֵמָּה וְלֹא יְדַבֵּרוּ (ירמיה י, ה), ענינם ענין שוה. וכן במשקל אחר וְתַחַת מַֽעֲשֶׂה מִקְשֶׁה (ישעיה ג, כד), רצה לומר מעשה ומקשה, כי מעשה איננו סמוך כי הוא נקוד סגול. ופירושו תחת התיקון וההשויה כלומר תחת תקון השיער שהיה יפה ושוה עתה הוא קרחה. ויתכן היות מקשה תאר למעשה כלומר תיקון השער השוה. ורש"י ז"ל פירש מִקְשָׁה תַּֽעֲשֶׂה אֹתָם, מִקְשָׁה תֵּֽיעָשֶׂה הַמְּנוֹרָה, לשון דָּא לְדָא נָֽקְשָֽׁן (דניאל ה, ו) ענין הכאה בטי"ר בלע"ז. רוצה לומר שהיה מכה בקורנס ופושט אילך ואילך הירכים הקנים והכל היה גוף אחד לא שיהיו הקנים והכפתורים עשויים לבדם ומחוברים אחר כן במנורה. 

קשֹה  
וּקְשׂוֹתָיו וּמְנַקִיֹתָיו (שמות כה, כט). וְאֵת קְשׂוֹת הַנָּסֶךְ (במדבר ד, ז). ובהראות למ"ד הפעל וְאֶת־הַקְּשָׂוֹת אֲשֶׁר יֻסַּךְ בָּהֵן (שמות לז, טז). בפלס (תהלים סה, ט) וַיִירָאוּ יֹשְבֵי קְצָוֹת מֵאוֹתֹתֶיךָ. כבר פירשתי אותם בשרש נָסַך ובשרש נָקָה.

קשׁח  
הִקְשִׁיחַ בָּנֶיהָ לְּלֹא־לָהּ (איוב לט, טז), תַּקְשִׁיחַ לִבֵּנוּ מִיִּרְאָתֶךָ (ישעיה סג, יז), ענין אכזריות קושי הלב. וענין פסוק תַּקְשִׁיחַ לִבֵּנוּ מִיִּרְאָתֶךָ בראותינו שלות רשעים ואורך גלותינו והיותינו מרמס להם יקשה לבנו על זה וכאילו תתענו אתה מדרכיך (שם) ותקשיח לבנו ויראתך בראותינו כי ארכה השלוה להם והגלות והצרות לנו.

קשׁט  
מִפְּנֵי קֹשֶׁט סֶֽלָה (תהלים ס, ו). ובשוא לְהוֹדִֽיֽעֲךָ קֹשְׁטְ אִמְרֵי אֱמֶת (משלי כב, כא). תרגום אֱמֶת (בראשית כד, מח) קְשׁוֹט, ותרגום בְּתָם־לְבָבִי (בראשית כ, ה) בְּקַשִּׁיטוּת לִבִּי. 

קשֹט  
אִישׁ קְשִׂיטָה אֶחָת (איוב מב, יא), בְּמֵאָה קְשִׂיטָֽה (בראשית לג, יט), פירושו מעה. וכן בדברי רבותינו ז"ל (ראש השנה כו, ע"א) אמר רבי עקיבא כשהלכתי לערביא שמעתי שהיו קורין למעה קשיטה. אבל אנקלוס תרגם בְּמֵאָה קְשִׂיטָֽה (בראשית לג, יט) בְּמֵאָה חוּרְפָן. ותרגם גם כן כִּבְשׂת הַצֹּאן (בראשית כא, כח) חוּרְפַן דְּעָאן.

קשׁר  
וּקְשַׁרְתָּם לְאוֹת (דברים ו, ה), וַתִּקְשֹׁר עַל־יָדוֹ שָׁנִי (בראשית לח, כה), וְנַפְשׁוֹ קְשׁוּרָה בְנַפְשֽׁוֹ (שם מד, ל), מרוב אהבתו כאילו נקשרה נפשו בנפשו ונתחברה בה. והנפעל וְנֶפֶשׁ יְהוֹנָתָן נִקְשְׁרָה בְּנֶפֶשׁ דָּוִד (שמואל א' יח, א). וַתִּקָּשֵׁר כָּל־הַֽחוֹמָה עַד־חֶצְיָהּ (נחמיה ג, לח), כלומר שנתחבר כל בנין החומה ושלם כלו מאין פרצה. והפעל הכבד [פִּעֵל] הַתְקַשֵּׁר מַֽעֲדַנּוֹת כִּימָה (איוב לח, לא), וכבר כתבנו פירושו בשרש כִּימָה. ואדוני אבי ז"ל כתב כי כִּימָה תבכר הפירות, ופירוש תקשור מלשון וְהַקְּשֻׁרִים לְיַֽעֲקֹֽב שתרגם בַכִּירַיָּא, ומֽשְׁכוֹת כְּסִיל תְּפַתֵּֽחַ (שם) היא תבשל הפירות באחרונה. וּֽתְקַשְּׁרִים כַּכַּלָּֽה (ישעיה מט, יח). והשם כַּלָּה קִשֻּׁרֶיהָ (ירמיה ב, לב), וְהַקִּשֻּׁרִים וּבָתֵּי הַנֶּפֶשׁ (ישעיה ג, כ), רוצה לומר על החליים והענקים שקושרת האשה בראשה או בגרגרותיה. וכן בהתחבר הדברים ואסיפתם בהסכמה אחת כִּי קְשַׁרְתֶּם כֻּלְּכֶם עָלַי (שמואל א' כב, ח), אֲחִיתֹפֶל בַּֽקֹּשְׁרִים עִם־אַבְשָׁלוֹם (שם ב' טו, לא), קָשַׁר עָלֶיךָ עָמוֹס (עמוס ז, י). והשם לֹֽא־תֹֽאמְרוּן קֶשֶׁר (ישעיה ח, יב), בשש נקודות. וַיְהִי הַקֶּשֶׁר אַמִּץ (שמואל ב' טו, יב). וההתפעל וַיִּתְקַשֵּׁר יֵהוּא (מלכים ב' ט, יד). וְהַקְּשֻׁרִים לְיַֽעֲקֹֽב (בראשית ל, מב), הַצֹּאן הַֽמְקֻשָּׁרוֹת (שם ל, מא), תרגומו בַכִּירַיָּא. והם שנולדו בימי ניסן, והם חזקים ובריאים מהאחרים וקראם בלשון קשר כי הקשר חזק. 


קשׁת  
קֶשֶׁת גִּבֹּרִים (שמואל א' ב' ד), בשש נקודות. אֶת־קַשְׁתִּי נָתַתִּי בֶּֽעָנָן (בראשית ט, יג), וְנִרְאֲתָה הַקֶּשֶׁת בֶּֽעָנָֽן (שם ט, יד), עֶרְיָה תֵעוֹר קַשְׁתֶּךָ (חבקוק ג, ט). מִקֶּשֶׁת אֻסָּרוּ (ישעיה כב, ג), פירוש מפחד הקשת מסרו עצמן ואסרו. והקבוץ וּקְשָׁתוֹת נְעָרִים תְּרַטַּשְׁנָה (שם יג, יח). רֹבֶה קַשָּֽׁת (בראשית כא, כ), ופירושו יודע לעשות הקשתות. או שם בפלס שַׁבָּת. והמקובץ ממנו וְכָל־קַשְּׁתֹתָיו דְּרֻכוֹת (ישעיה ה, כח), וְקַשְּׁתוֹתָם תִּשָּׁבַֽרְנָה (תהלים לז, טו), או יהיה דגש השי"ן לתפארת.

ואשר הם בני ארבע אותיות

קדקד  
וּלְקָדְקֹד נְזִיר אֶחָֽיו (בראשית מט, כו), כבר זכרנוהו בשרש קָדַר והקדקד הוא מקום שמוחו של תינוק רופס.

קעקע  
וּכְתֹבֶת קַֽעֲקַע (ויקרא יט, כח), פירוש חרות שיחרות בבשרו. ורבותינו ז"ל נשתמשו בו בבנין הדגוש באמרם (תענית טז, ע"א) מקעקע כל הבירה כולה ומחזיר מריש לבעליו. ויתכן שיהיו משרש קָעַע כי הוא מענין פֶּן־תֵּקַע נַפְשִׁי (ירמיה ו, ח). 


קרקר  
וְקַרְקַר כָּל־בְּנֵי־שֵֽׁת (במדבר כד, יז), מְקַרְקַר קִר (ישעיה כב, ה), ענינם הריסה. וכבר זכרתי אותם בשרש קיר.

קרדם  
וְאֶת־קַרְדֻּמּוֹ (שמואל א, יג, כ), וּלְהַקַּרְדֻּמִּים (שם יג, כא). ובקבוץ הנקבות וַיִּקַּח אֲבִימֶלֶךְ אֶת־הַקַּרְדֻּמּוֹת (שופטים ט, מח), כתב רבי יונה כי הם המרות. ולא יתכן כי המר הוא כלי אחר שיחפרו בו והוא הנקרא מלשון הקדש אֵת, והקרדום הוא בלי שמבקעין בו עצים דשטרל, [מניר"ה] בלע"ז. וכן זכרו רבותינו ז"ל מר וקרדום בשני כלים כמו שאמרו (בבא מציעא פב, ע"ב) ואף אבא שאול לא אמר אלא במר ופסל וקרדום הואיל ונפיש אגרייהו וזוטר פחתיהו.
 
קרסל  
וְלֹא מָֽעֲדוּ קַרְסֻלָּֽי (שמואל ב' כב, לז), הם הארכובות או היתרות שממעל לרגלים. ותרגום אֲשֶׁר־לֹא [לוֹ] כְרָעַיִם (ויקרא יא, כא) דִּי לֵיהּ קַרְצוּלִין, והם הרגילים היתרות ממעל לארבע רגלים שיש לחגב סמוך לראשו ובהם הא מתחזק כשרוצה לקפוץ וזה שאמר לְנַתֵּר בָּהֵן עַל־הָאָֽרֶץ. ואמרו במשנה (חולין פרק שלישי משנה א, דף נט, ע"א) ובחגבים כל שיש לו ארבע רגלים וארבע כנפים וקרסוליו וכנפיו חופין את רובו. ותרגום בְּהֹנוֹת יָדָיו וְרַגְלָֽיו (שופטים א, ו) יַת קַרְסֻלֵי יְדוֹהִי וְרַגְלוֹהִי.

קרקע  
בְּקַרְקַע הַמִּשְׁכָּן (במדבר ה, יז), וְאִם־יִסָּתְרוּ מִנֶּגֶד עֵינַי בְּקַרְקַע הַיָּם (עמוס ט, ג), ידוע.

קשֹקשֹ  
סְנַפִּיר וְקַשְׂקֶשֶׂת (ויקרא יא, ט). והקבוע וְהִדְבַּקְתִּי דְגַת־יְאֹרֶיךָ בְּקַשְׂקְשֹׂתֶיךָ (יחזקאל כט, ד), אמרו רבותינו ז"ל (חולין נט, ע"א) אלו הם הקשקשים הקבועים בו סנפירין הפורח בהן. ומזה נאמר וְשִׁרְיוֹן קַשְׂקַשִּׂים הוּא לָבוּשׁ (שמואל א' יז, ה), רוצה לומר עשוי מעשה קשקשים, כלומר על כל טבעת וטבעת של השריון תלויה בו כמין קשקשת של ברזל לסתום נקב הטבעת כדי שלא יבא חץ בתוך הטבעת.

נשלמה אות הקו"ף

א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

אות הרי"ש 

ראה    ראם    ראשׁ    רבב    רבד    רבה    רבך    רבע     רבץ    רבק    רגב    רגז    רגל    רגם    רגן    רגע    רגשׁ    רדד    רדה    רדם    רדף    רהה    רהב    רהט    רוב    רוד    רוה    רוח    רום    רוע    רוף    רוץ    רושׁ    רזה    רזח    רזם    רזן    רחב    רחל    רחם    רחף    רחץ    רחק    רחשׁ    רטט    רטב    רטשׁ    ריח    ריק    ריר    רכך    רכב    רכל    רכס    רכשׁ    רמם    רמה    רמח    רמך    רמן    רמס    רנן    רנב    רנה    רסס    רסן    רעב    רעד    רעה    רעל    רעם    רען    רעף    רעץ    רעשׁ    רפא    רפד    רפה    רפס    רפק    רפשׁ    רפת    רצץ    רצד    רצה    רצח    רצע    רצף    רק    רקק    רקב    רקד    רקח    רקם    רקע    רשׁשׁ    רשׁה    רשׁם    רשׁע    רשׁף    רשׁת    רתת    רתח    רתם    רתק    רטפשׁ    רענן    רפסד 



ראה  
כִּֽי־רָאָה י"י (בראשית כט, לב), רָאֹה רָאִיתִי (שמות ג, ז). וָֽאָסִיר אֶתְהֶן כַּֽאֲשֶׁר רָאִֽיתִי (יחזקאל טז, נ), פירוש כאשר ראיתי רעתם. או פירושו כמו שנראה לי. וכן תרגם יונתן כְּמָא דִגְלֵי קֳדָמַי. וְלִבִּי רָאָה הַרְבֵּה חָכְמָה וָדָֽעַת (קהלת א, טז), לֶךְ־נָא רְאֵה אֶת־שְׁלוֹם אַחֶיךָ (בראשית לז, יד). וַיַּרְא יַֽעֲקֹב כִּי יֶשׁ־שֶׁבֶר (שם מב, א), פירוש ראה כי אנשי הארץ הולכים לשבור בר במצרים. או ראה בלבו כלומר הבין לפי ששמע וראה, כמו לבי ראה הרבה חכמה ודעת. הַדּוֹר אַתֶּם רְאוּ דְבַר־י"י (ירמיה ב, לא), כלומר תנו דעתכם לדבר י"י. וכן בראיית הלב רְאֵה דְבָרֶיךָ טוֹבִים וּנְכֹחִים (שמואל ב' טו, ג), כלומר תן דעתך והבין. וְרָאָה אֶת־עֶרְוָתָהּ (ויקרא כ, יז), עֵינַי תִּרְאֶינָּה בָּהּ (מיכה ז, י), הנו"ן דגושה שלא כמשפט. אָז תִּרְאִי וְנָהַרְתְּ  (ישעיה ס, ה), הֵמָּה יַבִּיטוּ יִרְאוּ־בִֽי (תהלים כב, יח), וְעֵינָיו אֶל־קְדוֹשׁ יִשְׂרָאֵל תִּרְאֶֽינָה (ישעיה יז, ו), שְׁנוֹת רָאִינוּ רָעָֽה (תהלים צ, טו), שֵׁנָה בְּעֵינָיו אֵינֶנּוּ רֹאֶֽה (קהלת ח, טז), חַמּוֹתִי רָאִיתִי אֽוּר (ישעיה מד, טז), אָמַרְתְּ אֵין רֹאָנִי (שם מז, י), קמץ גדול תחת קמץ קטן. אַֽחֲרֵי רֹאִֽי (בראשית טז, יג), רואה אותי רצה לומר הנראה אלי וראה אותי בעניי. וַיַּרְא יִשְׂרָאֵל אֶת־בְּנֵי יוֹסֵף (שם מח, ח), פירוש ראם ולא הכירם כי לא יכול לראות היטב וזהו לֹא יוּכַל לִרְאוֹת (שם מח, י). ולפי שהרגשת העין היא גדולה משאר ההרגשות נשאלות שאר ההרגשות לה כמו וְכָל־הָעָם רֹאִים אֶת־הַקּוֹלֹת (שמות כ, יח), רְאֵה רֵיחַ בְּנִי (בראשית כז, כז). לֹֽא־אֶרְאֶה יָהּ (ישעיה לח, יא), פירשו הגאון רב סעדיה כטעם הודאה. ונכון הוא כי ראות הבורא הוא ההודאה והשבח לפניו והתבונן בדרכיו. וְלֹא יִרְאֶ [יִרְאֶה] כִּֽי־יָבֹא חֹם (ירמיה יז, ח), על דרך משל כאילו לא יראה החום ולא ייבש בעבור החום הבא לעולם כאילו אינו רואה אותו. וכן וְלֹא יִרְאֶה כִּי־יָבוֹא טוֹב (שם יז, ו), והטוב לעץ הוא המטר. וְחָֽשְׁכוּ הָרֹֽאוֹת (קהלת יב, ג), העינים. ויש בענין ראיית המלחמה וַיְמִיתֵהוּ בִּמְגִדּוֹ כִּרְאֹתוֹ אֹתֽוֹ (מלכים ב' כג, כט), כלומר בהלחמו אותו. וכן נִתְרָאֶה פָנִֽים (שם יד, ח). ויש מפרשים כן לָמָּה תִּתְרָאֽוּ (בראשית מב, א). או פירוש לָמָּה תִּתְרָאֽוּ למה תראו עצמכם שאתם שבעים ויש עמכם אוכל כי כל שאר העולם הולכים לשבור שבר ואתם יושבים. ובענין מה שהוא חוב וחוק הָרְאֻיוֹת לָֽתֶת־לָהּ (אסתר ב, ט), כלומר נערות נכבדות שהיו ראויות לשמשה. ויש מפרשים הֵמָּה יַבִּיטוּ יִרְאוּ־בִֽי (תהלים כב, יח), ענין בזיון. וכן לְרַֽאֲוָה בָֽךְ (יחזקאל כח, יז) הָרְאֻיוֹת לָֽתֶת־לָהּ (איוב מא, כו), ואין צריך להוציאם מענינם. וכן תרגם יונתן לְרַֽאֲוָה בָֽךְ לְאִסְתַכְּלָא בָךְ. והשם יִכֶל בְּשָׂרוֹ מֵרֹאִי (שם לג, כא), לֹֽא־תְשׁוּרֵנִי עֵין רֹאִי (שם ו, ח) וְטוֹב רֹאִי (שמואל א' טז, יב). ובקמץ חטף אַתָּה אֵל רֳאִי (בראשית טז, יג), כלומר אל ראות אתה שיוכל אדם לראותך. כִּי אָֽמְרָה הֲגַם הֲלֹם רָאִיתִי (שם), כלומר בזה הכירה שהיה מלאך, כי בעוד שהיה מדבר עמדה נעלם מעיניה ולא ראתהו. וזהו פירוש הגם הלם ראיתי, כלומר שלא ראיתי אחריו דבר כשנפרד ממני כדרך העולם שיראה אחר שנפרד ממנו עד שיהא רחוק ויתעלם מעיניו. ומשקל אחר שָׁגוּ בָּֽרֹאֶה (ישעיה כח, ז), כלומר בנבואה. ואדוני אבי ז"ל פירש בדבר שהוא נראה לכל אדם הם שגו בו. ופירוש רואה שם הראיה. ובכנוי המדבר אַֽחֲרֵי רֹאִֽי (בראשית טז, יג), כלומר נבואתי. כן כתבו רבי יעקב בן אלעזר. ונכון הוא. וכן כתב וְעִם־שְׁאוֹל עָשִׂינוּ חֹזֶה (ישעיה כח, טו), שם בפלס שֹׁאֶה מן הָשִׁיבָה נַפְשִׁי מִשֹּׁאֵיהֶם (תהלים לה, יז) יוֹרֶה וּמַלְקוֹשׁ (דברים יא, יד). ומשקל אחר הַמֵּבִין בִּרְאֹת הָֽאֱלֹהִים (דברי הימים ב' כו, ה), כלומר בנבואת האלהים. וענין אחר כִּי אִם־רְאיּת [רְאוּת] עֵינָֽיו (קהלת ה, י). והנפעל לֹֽא־נִהְיְתָה וְלֹֽא־נִרְאֲתָה כָּזֹאת (שופטים יט, ל), וַיֵּרָא עַל־כַּנְפֵי־רֽוּחַ (שמואל ב' ככ, יא), כִּי בֶּֽעָנָן אֵֽרָאֶה עַל־הַכַּפֹּֽרֶת (ויקרא טז, ב). וְנִרְאֶה בְשִׂמְחַתְכֶם וְהֵם יֵבֹֽשׁוּ (ישעיה סו, ה), פירוש הקדוש ברוך הוא יהיה נראה ונגלה בשמחתכם והם יבושו. לַֽי"י הַנִּרְאֶה אֵלָֽיו (בראשית יב, ז). וההתפעל נִתְרָאֶה פָנִֽים (מלכים ב' יד, ח), לָמָּה תִּתְרָאֽוּ (בראשית מב, א). ושלא נזכר פעלו מהדגוש [פֻּעַל] וְשֻׁפּיּ [וְשֻׁפּוּ] עַצְמֹתָיו לֹא רֻאֽוּ (איוב לג, כא), והאל"ף נדגשה. והפעל הכבד [הִפְעִיל] אֲשֶׁר הֶרְאָה י"י (במדבר ח, ד), הֶרְאִיתִיךָ בְעֵינֶיךָ (דברים לד, ד). ובא וְהַרְאֵיתִי גוֹיִם מַעְרֵךְ (נחום נ, ה), בפתח הה"א שלא כמנהג. אַרְאֶנּוּ נִפְלָאֽוֹת (מיכה ו, טו), וְנַחַת זְרוֹעוֹ יַרְאֶה (ישעיה ל, ל), וַיַּרְא אֹתָם אֶת־בֶּן־הַמֶּֽלֶךְ (מלכים ב' יא, ד). והשם ממנו נֶחְמָד לְמַרְאֶה (בראשית ב, ט), הָבֵן לְהַלָּז אֶת־הַמַּרְאֶֽה (דניאל ח, טז), וָֽאֶשְׁתּוֹמֵם עַל־הַמַּרְאֶה (שם ח, כו) והקבוץ וּבְמַרְאֵי עֵינֶיךָ (קהלת יא, ט), הֲגַם אֶל־מַרְאָיו יֻטָֽל (איוב מא, א). ובלשון נקבה בַּמַּרְאָה אֵלָיו אֶתְוַדָּע (במדבר יב, ו), וְרָאִיתִי אֲנִי דָֽנִיֵּאל לְבַדִּי אֶת־הַמַּרְאָה (דניאל י, ז). והקבוץ בְּמַרְאֹת הַלַּיְלָה (בראשית מו, ב). ושלא נזכר פעלו ממנו [הָפְעַל] וְהָרְאָה אֶת־הַכֹּהֵֽן (ויקרא יג, מט). חֲזָקִים כִּרְאִי מוּצָֽק (איוב לז, יח), בְּמַרְאֹת הַצֹּבְאֹת (שמות לח, ח), הוא הכלי שמסתכלין בו הפנים. וכבר פירשתי כִּרְאִי מוּצָֽק בשרש יָצַק, ובְּמַרְאֹת הַצֹּבְאֹת בשרש צָבָא. וענין אחר וְהֵסִיר אֶת־מֻרְאָתוֹ בְּנֹֽצָתָהּ (ויקרא א, טז), והוא הזפק כתרגומו. ובשרש נָצָה פירשנוהו. ומשקל אחר וְשַׂמְתִּיךְ כְּרֹֽאִי (נחום ג, ו), ענין טינוף ולכלוך. והפעול מהפעל הכבד מזה [הֻפְעַל] הוֹי מֹֽרְאָה וְנִגְאָלָה (צפניה ג, א), ובא החולם תחת קמץ חטף. וְהָֽרָאָה וְאֶת־הָאַיָּה (דברים יד, יג), אמרו רבותינו ז"ל (חולין סג, ע"ב) רָאָה זו דָּאָה ולמה נקרא שמה ראה שרואה ביותר. 

ראם  
וְקַרְנֵי רְאֵם קַרְנָיו (דברים לג, יז), רוצה לומר ראםי כי אין לראם אלא קרן אחת. כְּמוֹ בֶן־רְאֵמִֽים (תהלים כט, ו). ובהניח האל"ף וּמִקַּרְנֵי רֵמִים עֲנִיתָֽנִי (שם כב, כב). ובהניח האל"ף והתחלפה ביו"ד הֲיֹאבֶה רֵּים עָבְדֶךָ (איוב לט, ט), הֲתִקְשָׁר־רֵים בְּתֶלֶם עֲבֹתוֹ (שם לט, י), בהמה מבהמות המדבר חזקה מאד.

ראשׁ  
אֶת־הָרֹאשׁ (ויקרא א, ח), רֹאשִׁי רֹאשִׁי (מלכים ב' ד, יט), רֹאשֵׁךְ עָלַיִךְ כַּכַּרְמֶל (שיר השירים ז, ו), ידוע. יָשׁוּב עֲמָלוֹ בְרֹאשׁוֹ (תהלים ז, יז), דַּרְכָּם בְּרֹאשָׁם נָתָֽתִּי (יחזקאל ט, י), דַּרְכֵּךְ בְּרֹאשׁ נָתַתִּי (שם טז, מג). וַיַּקַּף רֹאשׁ וּתְלָאָֽה (איכה ג, ה), פירושו הקיף ראשי ובתלאה הקיפוי. ויש מפרשים אותו כמו רֹאשׁ וְלַֽעֲנָֽה (דברים כט, יז). ועוד נכתבנו בשרשו. וַיְהִי דָוִד בָּא עַד־הָרֹאשׁ (שמואל ב' טו, לב), פירוש ראש ההר שהיה רגיל להשתחוות ולהתפלל שם. וכן תרגם יונתן עַד רֵישׁ טוּרַיָא. ואומרים שהוא הר הזתים שממנו היה רואה בית המקדש. וזהו שאמר ודוד עולה במעלה הזתים (שם), ואף על פי שלא היה שם הבית אז וגם לא היה נודע מקום הבית בעצמו הר המוריה היה נודע בקבלה, אבל לא היה נודע באי זה מקום ממנו עד שאמר גד לדוד שיבנה מזבח בגורן ארונה היבוסי. ובכנוי הרבים ישוב החלם לקמץ רָֽאשֵׁיכֶם שִׁבְטֵיכֶם (דברים כט, ט), רָאשֵׁי בְנֵֽי־יִשְׂרָאֵל (במדבר יג, ג). בְּרָאשֵׁינוּ יִפּוֹל אֶל־אֲדֹנָיו שָׁאֽוּל (דברי הימים א' יב, יט). ובא בחלם בְּכָל־רֹאשָׁיו קָרְחָה (ישעיה טו, ב). ויש ספרים וַֽחֲבָלִים בְּרֹאשֵׁנוּ (מלכים א' כ, לא), מלא ביו"ד הרבים. והמסורת ב' חד מלא וחד חסר, ויש ספרים חסר והמסורת ב' וחסרים דָּמוֹ בְרֹאשֵׁנוּ (יהושע ב, יט), וכן כתב רבי יונה כי שניהם חסרים. ולפי שהראש מבחר הגוף כנה בו מבחר האנשים וקצינם. וכן כנה בו גם כן מובחר הבשמים והמשובח שבהם בְּשָׂמִים רֹאשׁ (שמות ל, כג), פירוש קח לך בשמים והראש והמובחר שבהם תקח. וכן רֵאשִׁית שְׁמָנִים יִמְשָׁחוּ (עמוס ו, ו). וְהֵיטִֽבֹתִי מֵֽרִאשֹׁתֵיכֶם (יחזקאל לו, יא), הרי"ש בחרק ופירושו איטיב אחריתכם מראשיתכם והוא ממשקל אִמְרָה, כִּבְשָֹה. והראו האל"ף בכִּי יָרַד מַרְֽאֲשׁוֹתֵיכֶם (ירמיה יג, יח), כלומר גדולתכם. וכן בהנעת האל"ף אֲשֶׁר־שָׂם מְרַֽאֲשֹׁתָיו (בראשית כח, יח), פירוש תחת ראשו. וכן הַֽחֲנִית אֲשֶׁר מְרַֽאֲשֹׁתָו [מְרַֽאֲשֹׁתָיו] (שמואל א' כו, יא), וְאֶת־צַפַּחַת הַמַּיִם אֲשֶׁר מְרַֽאֲשֹׁתָֽו [מְרַֽאֲשֹׁתָֽיו] (שם כו, טז). וכבר בא מבלי מ"ם התוספת מֵרַֽאֲשֹׁתֵי שָׁאוּל (שם כו, יב), כי המ"ם מענין מן, כי היא נקודה בצרי. וְטִמֵּא רֹאשׁ נִזְרוֹ (במדבר ו, ט), כלומר שער ראש נזרו. וְהָיָה לְאַרְבָּעָה רָאשִֽׁים (בראשית ב, י), הדברים הנחלקים מן האחד יקראו ראשים, כי כל אחד ראש לעצמו אחר שנחלקו. וכן בשאר הלשונות זה הענין ידוע. ורבי יונה פירשו נהרים גדולים ואין צורך. כִּי תִשָּׂא אֶת־רֹאשׁ בְּנֵֽי־יִשְׂרָאֵל (שמות ל, יא), פירוש כללם כלומר שיהיו לראש אחר. וְשִׁלַּם אֹתוֹ בְּרֹאשׁוֹ (ויקרא ה, כד), קרן הדבר יקרא ראש קפיט"ל בלע"ז, כי הוא ראש הדבר ותחלתו ואחרי כן בא עליו הריוח. רֹֽאשׁ־דְּבָרְךָ אֱמֶת (תהלים קיט, קס), תחלת דברך. בְּרֹאשׁ הַשָּׁנָה בֶּעָשׂוֹר לַחֹדֶשׁ (יחזקאל מ, א), פירוש בחדש השביעי שהוא ראש השנה, בעשור לחדש והוא יום הכפורים. ורבותינו ז"ל פירשו (ערבין יב, ע"א) כי יום העשור קרא ראש השנה ושנת היובל היתה. ואמרו (שם) אי זו היא שנה, שראש השנה שלה בעשור הוי אומר זה יובל. וְהוֹצִיא אֶת־הָאֶבֶן הָֽרֹאשָׁה (זכריה ד, ז), תאר לאבן שהושמה תחלה ליסוד ויעשו בה תשואות לשמחה ויאמרו לה חן חן יהיה לה (שם). רִֽאשֹׁנָה יִסָּֽעוּ (במדבר ב, ט), בתחלה. ונכתב באל"ף וביו"ד כִּי לָהֶם הָיָה הַגּוֹרָל רִאישֹׁנָֽה [רִאשֹׁונָֽה] (יהושע כא, י). הַיּשְׁבִים רִאשֹׁנָה (אסתר א, יד), כלומר שהיו ראשונים קרובים למלך במעלה. וכן מִֽיכָאֵל אַחַד הַשָּׂרִים הָֽרִאשֹׁנִים (דניאל י, יג), מן הגדולים במעלה. וכן קראו השר הגדול. והתאר בָּֽרִאשׁוֹן בְּאֶחָד לַחֹדֶשׁ (יחזקאל כט, יז), והוא ניסן שהוא תחלת החדשים. אבל אַךְ בַּיּוֹם הָֽרִאשׁוֹן תַּשְׁבִּיתוּ שְּׂאֹר (שמות יב, טו), פירושו ביום שלפניו והוא יום ארבעה עשר שהוא לפני שבעת ימי המצות. וכן הֲרִאישׁוֹן אָדָם תִּוָּלֵד (איוב טו, ז), פירוש הלפני אדם והוא נכתב באל"ף וביו"ד. כִּֽי־שְׁאַל־נָא לְדֹר רִישׁוֹן (שם ח, ח), נכתב ביו"ד לבד מקום האל"ף. ויש לפרש ביום הראשון כמשמעו רוצה לומר שיהיה מושבת ביום הראשון. וכן וַיְכַל אֱלֹהִים בַּיּוֹם הַשְּׁבִיעִי (בראשית ב, ב). והתאר לנקבה בַשָּׁנָה הָרִֽאשׁוֹנָה (דברי הימים ב' כט, ג), בַּמֶּרְכָּבָה הָרִֽאשֹׁנָה (זכריה ו, ב), אַֽל־תִּזְכְּרוּ רִֽאשֹׁנוֹת (ישעיה מג, יח). ומשקל אחר הִיא הַשָּׁנָה הָֽרִאשֹׁנִית (ירמיה כה א). והשם וַתְּהִי רֵאשִׁית מַמְלַכְתּוֹ בָּבֶל (בראשית י, י), תחלת ממלכתו. בְּרֵאשִׁית בָּרָא אֱלֹהִים (בראשית א, א), איננו סמוך. וכן מַגִּיד מֵֽרֵאשִׁית אַֽחֲרִית (ישעיה מו, י). ופירוש בראשית ברא אלהים בתחלה ברא אלהים את השמים ואת הארץ ואחר כן תוצאותיהם ואחר כן ספר כי בתחלת בריאת הארץ היתה תהו ובהו. טוֹב אַֽחֲרִית דָּבָר מֵרֵֽאשִׁיתוֹ (קהלת ז, ח), פירוש אדוני אבי ז"ל כן טוב אחרית דבר כשיתבונן אדם מראשיתו מה יהיה אחריתו או הוא טוב האחרית כענין שאמרו (אבות פרק שני משנה א) הרואה את הנולד. ובא מֵֽרֵשִׁית הַשָּׁנָה (דברים יא, יב), חסר אל"ף. רֵאשִׁית גּוֹיִם עֲמָלֵק (במדבר כד, כ), פירושו כתרגומו. ורבי יונה פירש הגדול שבהם והחשוב. ויתכן להיות כזה רֵאשִׁית הַחֵרֶם (שמואל א' טו, כא), כלומר המשובח שבו. וכן רֵאשִׁית שְׁמָנִים יִמְשָׁחוּ (עמוס ו, ו). 

רבב  
וְרַב שְׁלוֹם בָּנָֽיִךְ (ישעיה נד, יג), פעל עובר מוסב לעתיד מפני הו"ו. רַבּוּ מִשַּֽׂעֲרוֹת רֹאשִׁי (תהלים מט, ה), וְרַבָּה עָלֶיךָ (שמות כג, כט), לָרֹב עַל־פְּנֵי הָֽאֲדָמָה (בראשית ו, א). והתאר עוֹד הָעָם רָב (שופטים ז, ד), אֶרֶךְ אַפַּיִם וְרַב־חֶסֶד (יונה ד, ב), רַבִּים יְחַלּוּ פְנֵֽי־נָדִיב (משלי יט, ו), עַל־אֶרֶץ רַבָּֽה (תהלים קי, ו), בְּסֽוֹד־קְדשִׁים רַבָּה (שם פט, ח), רוצה לומר עדה רבה. לֹא־אֶמּוֹט רַבָּֽה (שם סב, ג), מוטה רבה. וַיַּשְׁקְ כִּתְהֹמוֹת רַבָּֽה (שם עח, טו), כלומר השקה אותם הרבה מהצורים כמו מתהומות. וְרַבַּת בָּנִים (שמואל א' ב, ה). ובתוספת יו"ד רַבָּתִי עָם (איכה א, א). ובזולתי הסמיכות רַבַּת צְרָרוּנִי מִנְּעוּרָי (תהלים קכט, א), רַבַּת שָֽׂבְעָה־לָּהּ נַפְשֵׁנוּ (שם קכג, ד), כִּֽי־רַבַּת בַּקָּהָל אֲשֶׁר לֹֽא־הִתְקַדָּשׁוּ (דברי הימים ב' ל, יז). רַב־לָכֶם בְּנֵי לֵוִֽי (במדבר טז, ז), רַב עַתָּה הֶרֶף יָדֶךָ (שמואל ב' כד, טז), וְרַב מִֽהְיֹת קֹלֹת אֱלֹהִים וּבָרָד (שמות ט, כח), כלומר די. והשם כִּֽי־בְרֹב הַיָּמִים (קהלת יא, א), כִּי בְרֹב חֲלֹמוֹת (שם ה, ו), לְרֹב אֶחָיו (אסתר י, ג). והתאר בזה המשקל הֲרֹב דְּבָרִים לֹא יֵֽעָנֶה (איוב יא, ב). ובמקף ישוב החולם בזה המשקל לקמץ חטף רָב־אֹכֶל נִיר רָאשִׁים (משלי יג, כג), רָב־אָדָם יִקְרָא אִישׁ חַסְדּוֹ (שם כ, ו), כִּי בְּרֹב חָכְמָה רָב־כָּעַס (קהלת א, יח), יֵשׁ זָהָב וְרָב־פְּנִינִים (משלי כ, טו), וְרָב־תְּבוּאוֹת בְּכֹחַ שֽׁוֹר (שם יד, ד), וְרָב־כֹּפֶר אַל־יַטֶּֽךָּ (איוב לו, יח). והשם בענין החשבון רְבָבָה כְּצֶמַח הַשָּׂדֶה נְתַתִּיךְ (יחזקאל טז, ז), שׁוּבָה י"י רִֽבֲבוֹת אַלְפֵי יִשְׂרָאֵֽל (במדבר י, לו), והוא החשבון הגדול שהוא עשרת אלפים. ובנפול הכפל והבלע בדגש דַּרְכְּמוֹנִים שְׁתֵּי רִבּוֹא (נחמיה ז, עא). ובמשקל אחר בתוספת אל"ף בסוף כָּל־הַקָּהָל כְּאֶחָד אַרְבָּע רִבּוֹא (שם ז, סו). והקבוץ וְהִפִּיל רִבֹּאוֹת (דניאל יא, יב), דַּרְכְּמוֹנִים שֵׁשׁ־רִבֹּאות וָאֶלֶף (עזרא ב, סט). ובלא אל"ף וַֽאֲדַרְכֹּנִים רִבּוֹ (דברי הימים א' כט, ז), מִֽשְׁתֵּֽים־עֶשְׂרֵה רִבּוֹ אָדָם (יונה ד, יא), וְרִבּוֹ רִבְוָן [רִבְבָן] קָֽדָמוֹהִי יְקוּמוּן (דניאל ז, י). ומבלי האל"ף בקבוץ השנים רֶכֶב אֱלֹהִים רִבֹּתַיִם (תהלים סח, יח), והם שתי רבואות. ובא עם הו"ו, והתי"ו גם כן שהוא קיבוץ הרבוי רוצה לומר כי הם רבואות הרבה אבל הם על תכונת שנים וכן אמר אחריו אלפי שנאן שפירושו אלפים שנים. והפעל ממנו צֹאונֵנוּ מַֽאֲלִיפוֹת מְרֻבָּבוֹת (שם קמד, יג). וכן האדם הנכבד והחשוב יקרא רב לפי שרבו מעלותיו מוֹשִׁיעַ וָרָב וְהִצִּילָֽם (ישעיה יט, כ), עַל כָּל־רַב בֵּיתוֹ (אסתר א, ח), קִרְיַת מֶלֶךְ רָֽב (תהלים מח, ג), והוא דוד כענין קִרְיַת חָנָה דָוִד (ישעיה כט, א). ויש מפרשים מזה וּתְשׁוּעָה בְּרֹב יוֹעֵֽץ (משלי כד, ו). והקבוץ וְרַבֵּי הַמֶּלֶךְ (ירמיה מא, א) יֻצַּע לָֽרַבִּֽים (אסתר ד, ג), רַבָּתִי בַגּוֹיִם (איכה א, ב). וכן וְסָפוּ בָּתִּים רַבִּים (עמוס ג, טו), כלומר חשובים רבים בבנינים. וכן אֶכְתָּוב [אֶכְתָּב] ־לוֹ רֻבֵּו [רֻבֵּי] תּֽוֹרָתִי (הושע ח, יב), הדברים הנכבדים שבתורה. וכן הגדול בשנים וְרַב יַֽעֲבֹד צָעִֽיר (בראשית כה, כג), לֹֽא־רַבִּים יֶחְכָּמוּ (איוב לב, ט). ומהשרש הזה והענין הזה וְכִרְבִיבִים עֲלֵי־עֵֽשֶׂב (דברים לב, ב), כִּרְבִיבִים זַרְזִיף אָֽרֶץ (תהלים עב, ו), והוא המטר החזק. וענין אחר וּבְרָקִים רָב וַיְהֻמֵּֽם (שם יח, טו), והוא פעל עבר בשקל כִּי אִם־תַּם הַכֶּסֶף (בראשית מז, יח), ונמצא קמץ על פי מקצת המסורת אם כן הוא תאר. וַֽיְמָֽרֲרֻהוּ וָרֹבּוּ (בראשית מט, כג), והוא לגזרת פעול בשקל רוֹמּוּ מְעַט (איוב כד, כד). והתאר רַב, והקבוץ הַשְׁמִיעוּ אֶל־בָּבֶל רַבִּים (ירמיה נ, כט). יָסֹבּוּ עָלַי רַבָּיו (איוב טז, יג), ענין הורות החצים. 

רבד  
וְרָבִיד עַל־גְּרוֹנֵֽךְ (יחזקאל טו, יא), רְבִד הַזָּהָב (בראשית מא, מב), חליים עשויים מזהב או מזולתו. ויש מהם על הצואר ועל הגרון. ויש ליפות על המטות כמו שאמר מַרְבַדִּים רָבַדְתִּי עַרְשִׂי (משלי ז, טז).

רבה  
וְחָיִיתָ וְרָבִיתָ (דברים ל, טז), יִרְבּוּ עַצְּבוֹתָם (תהלים טז, ד), וְכִֽי־יִרְבֶּה מִמְּךָ (דברים יד, כד), אֶסְפְּרֵם מֵחוֹל יִרְבּוּן (תהלים קלט, יח). ובהראות למ"ד הפעל וּבְקָֽרְךָ וְצֹֽאנְךָ יִרְבְּיֻן (דברים ח, יג), פְּרֵה וּרְבֵה (בראשית לה, יא), לְמַעַן רְבוֹת מֽוֹפְתַי (שמות יא, ט). והפעל הכבד [הִפְעִיל] הִרְבָּה אַשְׁמָֽה (דברי הימים ב' לג, כג), עַד כָּל־מַרְבֵּה רַגְלַיִם (ויקרא יא, מב), וְלֹא יַרְבֶּה־לּוֹ נָשִׁים (דברים יז, יז), וַיֶּרֶב בְּבַת־יְהוּדָה (איכה ב, ה), הַרְבָּה אַרְבֶּה (בראשית ג, טז), וְהַרְבֵּה הַמִּכְשֹׁלִים (יחזקאל כא, כ), הַרְבּוֹת גַּנּֽוֹתֵיכֶם (עמוס ד, ט), מֵֽהַרְבַּית [מֵֽהַרְבַּת] גֹּאֵל הַדָּם (שמואל ב' יד, יא). הֶרֶבה [הֶֽרֶב] כַּבְּסֵנִי (תהלים נא, ד), צווי חסר או הוא שם. וכן הֶרֶב לְהַעֲלוֹתָם מַשְׂאַת הֶעָשָׁן מִן־הָעִֽיר (שופטים כ, לח), מְדֻרָתָהּ אֵשׁ וְעֵצִים הַרְבֵּה (ישעיה ל, לג), וְלִבִּי רָאָה הַרְבֵּה חָכְמָה וָדָֽעַת (קהלת א, טז), כִּֽי־הַרְבֵּה יִֽהְיוּ (שם יא, ח), וְהַרְבֵּה עִמּוֹ פְדֽוּת (תהלים קל, ז) ומשקל אחר לְםַרְבֵּה [לְמַרְבֵּה] הַמִּשְׂרָה (ישעיה ט, ו), בצרי מפני הסמיכות. אָז חֻלַּק עַד־שָׁלָל מַרְבֶּה (שם לג, כג). ומשקל אחר כִּי מַרְבִּית הָעָם (דברי הימים ב' ל, יח). ומשקל אחר מִרְבָּה לְהָכִֽיל (יחזקאל כג, לב), והוא תאר לכוס. וכבד אחר [פִּעֵל] רַבֶּה צְבָֽאֲךָ וָצֵֽאָה (שופטים ט, כט). ויתכן להיות רַבּוּ אֽוֹכְלֶיהָ (קהלת ה, י), מזה והוא צווי או הוא עבר משרש רָבַב. ורבי יהודה כתב בענין אחר וְלֹא־רִבִּיתָ בִּמְחִירֵיהֶֽם (תהלים מד, יג), וּבְמַרְבִּית לֹֽא־תִתֵּן אָכְלֶֽךָ (ויקרא כה, לז), וְתַרְבִּית לֹא יִקָּח (יחזקאל יח, ח). ואין צורך רק הם מענין זה כמשמעם. וענין שני והוא קרוב לראשון רִבְּתָה גוּרֶֽיהָ (שם יט, ב), אֲשֶׁר־טִפַּחְתִּי וְרִבִּיתִי (איכה ב, כב). והשם תַּרְבּוּת אֲנָשִׁים חַטָּאִים (במדבר לב, יד). ומשקל אחר וְכָל־מַרְבִּית בֵּֽיתְךָ (שמואל א' ב, לג), ענין הגדול. וענין שלישי רֹבֶה קַשָּֽׁת (בראשית כא, כ), והוא מורה החצים בקשת. ויש מפרשים אותו מתרגום נַּעַר (בראשית כא, יב) רַבְיָא. ויתכן להיות מן השרש הזה אֶת־הָֽאַרְבֶּה לְמִינוֹ (ויקרא יא, כב), ונקרא כן לפי שהוא מין רב. 

רבך  
מֻרְבֶּכֶת תְּבִיאֶנָּה (ויקרא ו, יד), וְלַמַּֽחֲבַת וְלַמֻּרְבָּכֶת (דברי הימים א' כג, כט), פירוש חלוטה ברותחין. 

רבע  
רָבוּעַ יִֽהְיֶה הַמִּזְבֵּחַ (שמות כז, א), שיהיו רבעיו שוים ארכו כרחבו. והתאר עוד כָּל־הַתְּרוּמָה חֲמִשָּׁה וְעֶשְׂרִים אֶלֶף בַּֽחֲמִשָּׁה וְעֶשְׂרִים אָלֶף רְבִיעִית (יחזקאל מה, כ) כלומר מרובעת תהיה ארכה כרחבה. וכן מְזוּזוֹת עֲצֵי־שָׁמֶן מֵאֵת רְבִעִֽית (מלכים א' ו, לג), כלומר מאת כל צדדיו היו מרובעות. וכן תרגם יונתן מִן אַרְבְּעָה סִטְרֵיהוֹן מְרַבְּעִין. ושם החשבון בתוספות אל"ף לְאַרְבָּעָה רָאשִֽׁים (בראשית ב, י), אֶל־אַרְבַּעַת מִקְצוֹעֵי הֶֽחָצֵר (יחזקאל מו, כא), לְאַרְבַּעְתָּם מְֹהֹֻקְֹצָֹעֹֽוֹתֹ (שם מו, כב). ולנקבות בלי הה"א וְאַרְבַּע־צֹאן (שמות כא, לז), וְאֶת־הַכִּבְשָׂה יְשַׁלֵּם אַרְבַּעְתָּיִם (שמואל ב' יב, ו), שני פעמים ארבעה, פי שנים  כמשפטו שנאמר בגונב צאן וארבע צאן תחת השה. ושם לחלק מחלק הארבעה רֶבַע הַהִין (שמות כט, מ), בסגול הרי"ש. אֶל אַרְבַּעַת רְבָעָֽיו (יחזקאל מג, טז). ומשקל אחר וּמִסְפָּר אֶת־רֹבַע יִשְׂרָאֵל (במדבר כג, י). ומשקל אחר רְבִיעִת הַהִין (שמות כט, מ). והתאר עם יו"ד היחש יוֹם רְבִיעִֽי (בראשית א, יט), בְּנֵי רְבִעִים (מלכים ב' י, ל). ומשקל אחר וְעַל־רִבֵּעִים (שמות לד, ו). והפעל הכבד [פִּעֵל] מְרֻבַּע סָבִיב (יחזקאל מה, ב), וְרֹחַב מֵאָה אַמָּה מְרֻבָּעַת (שם מ, מז). וכתב רבי יונה וממה שנגזר מן הענין הזה לְרִבְעָהּ תֶּבֶל הֽוּא (ויקרא יח, כג). והכבד [הִפְעִיל] לֹֽא־תַרְבִּיעַ כִּלְאַיִם (שם יט, יט). והנכון שיהיו מענין אָרְחִי וְרִבְעִי זֵרִיתָ (תהלים קלט, ג), שהוא מתרגום וַתִּרְבַּץ תַּחַת בִּלְעָם (במדבר כב, כז) וּרְבַעַת.

רבץ  
כָּרַע רָבַץ כְּאַרְיֵה (בראשית מט, ט), וְרָֽבְצוּ־שָׁם צִיִּים (ישעיה יג, כא), וְֽרָבַצְתָּ וְאֵין מַֽחֲרִיד (איוב יא, יט), וְרָבְצָה בּוֹ כָּל־הָאָלָה (דברים כט, יט), רֹבֵץ בֵּין הַֽמִּשְׁפְּתָֽיִם (בראשית מט, יד), וְהָאֵם רֹבֶצֶת (דברים כב, ו) וְנָמֵר עִם־גְּדִי יִרְבָּץ (ישעיה יא, ו), וַתִּרְבַּץ תַּחַת בִּלְעָם (במדבר כב, כז). והכבד [הִפְעִיל] בִּנְאוֹת דֶּשֶׁא יַרְבִּיצֵנִי (תהלים כג, ב), וְרֹעִים לֹֽא־יַרְבִּצוּ שָֽׁם (ישעיה יג, כ), אֵיכָה תַּרְבִּיץ בַּֽצָּהֳרָיִם (שיר השירים א, ז). מַרְבִּיץ בַּפּוּךְ אֲבָנַיִךְ (ישעיה נד, יא), כלומר שירביץ באבני פוך אבני הבנין רוצה לומר שיסודה יהיה באבני פוך וזהו שאמר (שם) וִֽיסַדְתִּיךְ בַּסַּפִּירִֽים. והשם וְעֵמֶק עָכוֹר לְרֵבֶץ בָּקָר (שם סה, י), בחמש נקודות, אַֽל־תְּשַׁדֵּד רִבְצֽוֹ (משלי כד, טו). ומשקל אחר מַרְבֵּץ לַֽחַיָּה (צפניה ב, טו), ובסמוך וְאֶת־בְּנֵי עַמּוֹן לְמִרְבַּץ־צֹאן (יחזקאל כה, ה).

רבק  
וְלָֽאִשָּׁה עֵֽגֶל־מַרְבֵּק (שמואל ב' כח, כד), וַֽעֲגָלִים מִתּוֹךְ מַרְבֵּֽק (עמוס ו, ד), מקום שמכניסין העגלים שם לפטמם. ודומה לו בדברי רבותינו ז"ל (בבא מציעא ל, ע"א) הכניסה לרבקה ודשה. 

רגב  
מָֽתְקוּ־לוֹ רִגְבֵי נָחַל (איוב כא, לג), וּרְגָבִים יְדֻבָּֽקוּ (שם לח, לח), פירש בהם רבי יונה המקומות אשר בעמקים הסמוכים לנחל ועומדים בהם המים. ואחרים פירשו מגרפות העפר מוט"ש בלע"ז. או חלקי הנחל קורלי"ש בלע"ז.

רגז  
וְרָגַז וְשָׂחַק וְאֵין נָֽחַת (משלי כט, ט), וְרָֽגְזוּ וְחָלוּ (דברים ב, כה), וַתִּרְגַּז בִּטְנִי (חבקוק ג, טז), וְתַחְתַּי אֶרְגָּז (שם), מֽוֹסְדוֹת הַשָּׁמַיִם יִרְגָּזוּ (שמואל ב' כב, ח), אַֽל־תִּרְגְּזוּ בַּדָּֽרֶךְ (בראשית מה, כד). ואשר הוא פעל יוצא וַתִּרְגְּזִי־לִי בְּכָל־אֵלֶּה (יחזקאל טז, מג). והשם חָדְלוּ רֹגֶז (איוב ג, יז), מֵֽעָצְבְּךָ וּמְֽרָגְזֶךָ (ישעיה יד, ג). ומ"ם השמוש בחרק. וכבר כתבנו והדומים לו בחלק הדקדוק. ובה"א הנקבה וּמֵימֶיךָ בְּרָגְזָה וּבִדְאָגָה תִּשְׁתֶּֽה (יחזקאל יב, יח). וההתפעל יַעַן הִתְרַגֶּזְךָ אֵלַי (ישעיה לז, כט). והפעל הכבד [הִפְעִיל] וְהִרְגִּיז לְיֹֽשְׁבֵי בָבֶֽל (ירמיה נ, לד), הַמַּרְגִּיז אֶרֶץ מִמְּקוֹמָהּ (איוב ט, ו), לָמָּה הִרְגַּזְתַּנִי לְהַֽעֲלוֹת אֹתִי (שמואל א' כח, טו) ענין הרעדה והתנועה מן הפחד או מן הכעס. וכתב החכם רבי יונה על וְאֵת הִֽתְרַגֶּזְךָ אֵלָֽי (ישעיה לו, כח), ואפשר שיהיה נופל זה הלשון על קול הרעם והרעש ויהיה החפץ בהתרגזך העתרתך עלי בדברים והגברתך לשונך עלי. וממה שמחזיק זה אמרו וְשַֽׁאֲנַנְךָ עָלָה בְאָזְנָי (שם) רוצה לומר רבוי דבריך. ודומה לענין הזה אמרו וַתִּרְגְּזִי־לִי בְּכָל־אֵלֶּה, כלומר הרבית בכל המעשים האלה. תָּשִׂימוּ בָֽאַרְגַּז מִצִּדּוֹ (שמואל א' ו, ח), כתבנו אותו בשער האל"ף בן ארבע אותיות.

רגל  
לֹֽא־רָגַל עַל־לְשֹׁנוֹ (תהלים טו, ג). והכבד [פִּעֵל] וַיְרַגֵּל בְּעַבְדְּךָ (שמואל ב' יט, כח), ענין המלשינות והרכילות. ואפשר שיהיה מלשון רֶגֶל לפי שהמלשין והרכיל הולך תמיד ומספר דברים מזה לזה. וקרוב לענין הזה וַֽיְרַגְּלוּ אֹתָֽהּ (דברים א, כד), עֲלוּ וְרַגְּלוּ אֶת־הָאָרֶץ (יהושע ז, ב), כענין וַיָּתֻרוּ אֶת־הָאָרֶץ (במדבר יג, כא). רֶגֶל תַּחַת רָֽגֶל (שמות כא,,כד), בשש נקודות והוא בלשון נקבה.  רַגְלִי עָֽמְדָה בְמִישׁוֹר (תהלים כו, יב), רֶגֶל יְשָׁרָה (יחזקאל א, ז). והשנים וְרַגְלַיִם לַפִּסֵּחַ אָֽנִי (איוב כט, טו), אֲשֶׁר־לוֹ אַרְבַּע רַגְלָיִם (ויקרא יא, כג). וּזְרֹֽעֹתָיו וּמַרְגְּלֹתָיו (דניאל י, ו), רגליו. וַתִּשְׁכַּב מַרְגְּלֹתָו [מַרְגְּלוֹתָיו] (רות ג, יד), אצל רגליו. שֵׁשׁ־מֵאוֹת אֶלֶף רַגְלִי (במדבר יא, כא), כלומר שהיו הולכים ברגליהם. וכן כִּי אֶת־רַגְלִים רַצְתָּה (ירמיה יב, ה). בָּעֵמֶק שֻׁלַּח בְּרַגְלָיו (שופטים ה, טו), שלא שאל בהמה לרכוב עליה מרוב מרוצתו וחפצו במלחמה. וכן וַיֵּצֵא הַמֶּלֶךְ וְכָל־הָעָם בְּרַגְלָיו (שמואל ב' טו, יז). מרוב הפחד והדאגה. וְכָל־הָעָם אֲשֶׁר־בְּרַגְלֶיךָ (שמות יא, ח), כלומר ההולכים עמך לרגלך. וכן לְרֶגֶל הַמְּלָאכָה אֲשֶׁר־לְפָנַי וּלְרֶגֶל הַיְלָדִים (בראשית לג, יד), כלומר לאטם שלא היו רגליהם במרוצה ובמהירות התנהל לרגלם. וַיְבָרֶךְ י"י אֹֽתְךָ לְרַגְלִי (שם ל, ל), פירוש כעני שאומרים רגל טובה לפלוני, וְלֹֽא־עָשָׂה רַגְלָיו (שמואל ב' יט, כה), כינוי לשער הערוה כמו שאמר וְשַׂעַר הָֽרַגְלָיִם (ישעיה ז, כ). וכן לְהָסֵךְ אֶת־רַגְלָיו (שמואל א' כד, ג), כינוי להשתין מים. ויונתן תרגם וְלֹֽא־עָשָׂה רַגְלָיו כמשמעו שתרגם וְלָא שְׁטַף רַגְלוֹהִי. שָׁלֹשׁ רְגָלִים תָּחֹג לִי בַּשָּׁנָֽה (שמות כג, כד), כִּי הִכִּיתָנִי זֶה שָׁלשׁ רְגָלִֽים (במדבר כב, כה), פירוש פעמים ושניהם לשון אחד. וְאָֽנֹכִי תִרְגַּלְתִּי לְאֶפְרַיִם (הושע יא, ג), פירשו בו כמו הרגלתי בחלוף תי"ו בה"א. ענין הרגילות ידוע בדברי רבותינו ז"ל (יבמות פה, ע"ב) שהוא כענין המנהג. וכבר ביארנו דקדוק המלה הזאת בחלק הדקדוק בבנין הפעיל. עֵין רֹגֵֽל (מלכים א' א, ט), תרגם יונתן עֵין קַצְרָא. ותרגום שְׂדֵה כוֹבֵֽס (ישעיה ז, ג) חֲקַל מַשְׁטַח קְצִירַיָא. וענין רֹגֵֽל מענין רֶגֶל כי מכבסי הבגדים ישפשפו אותם ברגליהם.

רגם  
וְרָֽגְמוּ אֹתוֹ כָּל־הָֽעֵדָֽה (ויקרא כד, יד), וַיִּרְגְּמוּ אֹתוֹ אָבֶן (שם כד, כג), וְרָֽגְמוּ עֲלֵיהֶן אֶבֶן (יחזקאל כג, מז), רָגוֹם יִרְגְּמוּ־בוֹ (ויקרא כד, טז), יִרְגְּמֻהוּ בָאָֽבֶן (שם כ, ב). כִּצְרוֹר אֶבֶן בְּמַרְגֵּמָה (משלי כו, ח), קבוצת אבנים ביחד קלפיי"ר בלע"ז, ופירוש אבן, אבן טובה. ואדוני אבי ז"ל כתב בְּמַרְגֵּמָה כמו אַרְגָּמָן, ופירוש כִּצְרוֹר אבן מאבני החוצות בבגד ארגמן כן הנותן לכסיל כבוד. וְרֶגֶם מֶלֶךְ וַֽאֲנָשָׁיו (זכריה ז ,ב), בשש נקודות. שָׂרֵי יְהוּדָה רִגְמָתָם (תהלים סח, כח), פירוש קהלם. ויש מפרשים שרים. ויונתן לא תרגם ורגם מלך. אולי שני אנשים היו שמם כך ש?אצר ורגם מלך. והוא הנכון. 


רגן  
וְרֽוֹגְנִים יִלְמְדוּ־לֶֽקַח (ישעיה כט, כד). והנפעל והוא מי שהותמדה מלאכת ההתול בו לפיכך שב פעול ואם הוא פועל, דִּבְרֵי נִרְגָּן כְּמִֽתְלַֽהֲמִים (משלי יח, ח), וַתֵּרָֽגְנוּ בְאָֽהֳלֵיכֶם (דברים א, כז), הם האנשים שדעתם ומחשבתם להרע ועסקם בענין התלונה והסכסוך ומראים בפיהם מה שאין בלבם וזהו שאמר באהליכם.

רגע  
בְּכֹחוֹ רָגַע הַיָּם (איוב כו, יב), רֹגַע הַיָּם וַיֶּהֱמוּ גַּלָּיו (ישעיה נא, טו), עוֹרִי רָגַע וַיִּמָּאֵֽס (איוב ז, ה), ענין הבקיעה והמחץ. ומזה וְעַל רִגְעֵי־אֶרֶץ (תהלים לה, כ), רצה לומר בקעי ארץ מקומות שנסתרים שם. ויש לפרש מזה וְעַד־אַרְגִּיעָה לְשׁוֹן שָֽׁקֶר (משלי יב, יט), כלומר אבקיענה ואכריתנה. ופירוש וְעַד כמו לָעַד שזכר. וכן יש לפרש מזה כִּֽי־אַרְגִּיעָה אֲרִיצֶנּוּ מֵֽעָלֶיהָ (ירמיה מט, יט), כלומר אכריתם ואגלם מארצם. וענין אחר שָׁם הִרְגִּיעָה לִּילִית (ישעיה לד, יד), הָלוֹךְ לְהַרְגִּיעוֹ יִשְׂרָאֵֽל (ירמיה לא, א), וּבַגּוֹיִם הָהֵם לֹא תַרְגִּיעַ (דברים כח, סה). והפעל היוצא וְעַד־אַרְגִּיעָה לְשׁוֹן שָֽׁקֶר (משלי יב, יט), כלומר אשקיטנה שלא תרבה לדבר. וּמִשְׁפָּטִי לְאוֹר עַמִּים אַרְגִּֽיעַ (ישעיה נא, ד), כלומר לעיני העמים ארגיע לכם ומשפטי להם. לְמַעַן הִרְגִּיעַ אֶת־הָאָרֶץ וְהִרְגִּיז לְיֹֽשְׁבֵי בָבֶֽל (ירמיה נ, לד), והוא מקור בחירק הה"א. ואפשר שיהיה הרגיע עבר במקום עתיד כאילו אמר למען יַרְגִּיעַ את הארץ וירגיז ליושבי בבל. והשם וּמִצְאוּ מַרְגּוֹעַ לְנַפְשְׁכֶם (שם ו, טז). ומשקל אחר וְזֹאת הַמַּרְגֵּעָה (ישעיה כח, יב). ומשקל אחר לדעת קצת המפרשים וּבְרֶגַע שְׁאוֹל יֵחַֽתּוּ (איוב כא, יג), בסגול. והנפעל הֵרָֽגְעִי וָדֹֽמִּי (ירמיה מז, ו), ענינם המנוחה וההשקט. ורבי יונה פירש מזה וְעַל רִגְעֵי־אֶרֶץ, כלומר ענוי ארץ והרפים שבה. וכן פירש עוד מזה עוֹרִי רָגַע, כלומר נרפה ונחלש. רֶגַע אֲדַבֵּר (שם יח, ז), בסגול. והקבוץ וְחָֽרְדוּ לִרְגָעִים (יחזקאל כו, טז), הוא הזמן המועט. ורבי יונה פירש מזה וּמִשְׁפָּטִי לְאוֹר עַמִּים אַרְגִּֽיעַ, כלומר משפטי אראה בכל רגע מהזמן להאיר בו לעמים. וכן פירש מזה כִּֽי־אַרְגִּיעָה אֲרִיצֶנּוּ מֵֽעָלֶיהָ, כלומר כשיהיה מעט מן הזמן אגרשם ממנה. וכן תרגם יונתן אֲרֵי בִּזְמַן אַיְתִינוּן עֲלָהּ. וכתב רבי יונה כי אל"ף אַרְגִּֽיעַ, וארגיע נוספות כאל"ף אַכְזִיב, ואַכְזִיבָה כמו וְהָיָה בִכְזִיב (בראשית לח, ה).

רגשׁ  
לָמָּה רָגְשׁוּ גוֹיִם (תהלים ב, א). והשם מֵרִגְשַׁת פֹּֽעֲלֵי אָֽוֶן (שם סד, ג). ומשקל אחר נְהַלֵּךְ בְּרָֽגֶשׁ (שם נה, טו), ענין הקיבוץ וההמון. ותרגום וְהִשְׁבַּתִּי אֶת־הֲמוֹן מִצְרַיִם (יחזקאל ל, י) וַאֲבַטֵיל יַת אִתְרְגוּשַׁת מִצְרַיִם. 

רדד  
הָרוֹדֵד עַמִּי תַחְתָּֽי (תהלים קמד, ב). והפעל הכבד [הִפְעִיל] וַיָּרֶד עַל־הַכְּרוּבִים וְעַל־הַתִּמֹרוֹת אֶת־הַזָּהָֽב (מלכים א' ו, לב). והשם מַֽעֲשֵׂה מוֹרָֽד (שם ז, כט), ענין פרישה ורקיעה. ותרגום וַֽיְרַקְּעוּ אֶת־פַּחֵי הַזָּהָב (שמות לט, ג) וְרַדִּידוּ יָת טַסֵּי דַהֲבָא. ומן השרש הזה והענין הזה לְרַד־לְפָנָיו גּוֹיִם (ישעיה מה, א), והוא מקור מן הקל בפלס כְּשַׁךְ יְקוּשִׁים (ירמיה ה, כו) מן וַֽחֲמַת הַמֶּלֶךְ שָׁכָֽכָה (אסתר ז, י), נָשְׂאוּ אֶת־רְדִידִי מֵֽעָלַי (שיר השירים ה, ז), והרדידים הם כדמות צעיפים או מעטפות הנקראים בערבי א"ל ארד"א. ויש מפרשים קלעי משי שעושין הנשים לקשור ראש [וויל"י ד"י סיד"ה בלע"ז].

רדה  
וְרָדוּ בָכֶם שֹֽׂנְאֵיכֶם (ויקרא ו, כז), לֹֽא־תִרְדֶּה בוֹ בְּפָרֶךְ (שם כה, מג), רְדֵה בְּקֶרֶב אֹיְבֶֽיךָ (תהלים קי, כ), וְיֵרְדְּ מִֽיַּֽעֲקֹב (במדבר כד, יט), וְיֵרְדְּ מִיָּם עַד־יָם (תהלים עב, ח), וּבְחָזְקָה רְדִיתֶם אֹתָם וּבְפָֽרֶךְ (יחזקאל לד, ד), לֹֽא־יִרְדֶּנּוּ בְּפֶרֶךְ (ויקרא כה, נג). שָֽׁלַח־אֵשׁ בְּעַצְמֹתַי וַיִּרְדֶּנָּה (איכה א, יג), פירוש וירדה בה בעצם. וכן שָׁם בִּנְיָמִן צָעִיר רֹדֵם (תהלים סח, כח), פירוש רודה בם. והוצרכנו לתיקון זה בעבור כי רוב הענין קשור עם בי"ת וטוב הוא לתקן המעט אחר הרוב. וכן תרגם המתרגם לֹֽא־יִרְדֶּנּוּ בְּפֶרֶךְ לא ישׁלוט ביה (לָא יְשַׁעְבֵּיד בֵּיהּ). וכן לשון ממשלה שהוא בענין הזה קשור עם בי"ת ברוב מלבד אחדים נקשרו בלא בי"ת משֵׁל בִּגְבוּרָתוֹ עוֹלָם (תהלים סו, ז), משֵׁל עַמִּים (תהלים קה, כ). וכן מזה השרש רְדִיתֶם אֹתָם, לֹֽא־יִרְדֶּנּוּ בְּפֶרֶךְ, וַיִּרְדֶּנָּה, רֹדֵם, וטוב הוא ללכת אחרי הרוב בשימוש הלשון. והפעל הכבד [הִפְעִיל] וּמְלָכִים יַרְדְּ (ישעיה מא, ב). וכבד אחר [פִּעֵל] אָז יְרַד שָׂרִיד (שופטים ה, יג), יְרַד־לִי בַּגִּבּוֹרִֽים (שם), ענין הממשלה. וענין אחר רָדָה הַדְּבָֽשׁ (שם יד, ט), וַיִּרְדֵּהוּ אֶל־כַּפָּיו (שם), וְהַכֹּֽהֲנִים יִרְדּוּ עַל־יְדֵיהֶם (ירמיה ה, לא), ענין לקיחה, פירוש, ירדו השחד על ידיהם כרודה הדבש שהוא טוב וערב. וכן בדברי רבותינו ז"ל בלקיחת פת מן התנור (חלה פרק שני משנה ד. דף עד, ע"ב) אף הרודה ונותן לסל. ויש מפרשים יִרְדּוּ מהענין הראשון כלומר הכהנים רודים בעם על ידי הנביאים ובמצותם.

רדם  
נִרְדַּמְתִּי עַל־פָּנַי אָרְצָה (דניאל ח, יח), וְהֽוּא־נִרְדַּם וַיָּעַף (שופטים ד, כא), פתח ועבר. נִרְדָּם וְרֶכֶב וָסֽוּס (תהלים עו, ז), קמץ ובינוני. וַיִּשְׁכַּב וַיֵּֽרָדַֽם (יונה א, ה). והשם וַיַּפֵּל י"י אֱלֹהִים תַּרְדֵּמָה (בראשית ב, כא), היא השינה החזקה. 

רדף  
רָדַף אַֽחֲרֵי הָרֶכֶב (שופטים ד, טז), וְלֹא רָֽדְפוּ אַֽחֲרֵי בְּנֵי יַֽעֲקֹֽב (בראשית לה, ה) רִדְפוּ אַֽחֲרַי כִּֽי־נָתַן י"י אֶת־אֹֽיְבֵיכֶם אֶת־מוֹאָב בְּיֶדְכֶם (שופטים ג, כה), בַּקֵּשׁ שָׁלוֹם וְרָדְפֵֽהוּ (תהלים לד, טו), תַּחַת רָֽדְופִי [רָֽדְפִי] ־טֽוֹב (שם לח, כא), נמשך הקמץ בטעם. צֶדֶק צֶדֶק תִּרְדֹּף (דברים טז, כ) שֵׁכָר יִרְדֹּפוּ (ישעיה ה, יא), וַיָּקָם אָדָם לִרְדָפְךָ (שמואל א' כה, כט), אִם־לֹא דָם שָׂנֵאתָ וְדָם יִרְדֲּפֶֽךָ (יחזקאל  לה, ו), בקמץ חטף בקריאת בן אשר, ובקריאת בן נפתלי יִרְדֲּפֶֽךָ בשוא ופתח. והנפעל עַל צַוָּארֵנוּ נִרְדָּפְנוּ (איכה ה, ה). וההתפעל לדעת המדקדקים יִֽרַדֹּף אוֹיֵב נַפְשִׁי (תהלים ז, ו), וכבר זכרנו דעתנו בו בחלק הדקדוק בבנין התפעל. והכבד [פִּעֵל] וְרִדְּפָה אֶת־מְאַֽהֲבֶיהָ (הושע ב, ט), וּמְרַדֵּף צְדָקָה יֶאֱהָֽב (משלי טו, ט), וְאֹֽיְבָיו יְרַדֶּף־חֹֽשֶׁךְ (נחום א, ח), והוא פועל יוצא לשלישי שהאל מרדף והחושך רודף והאויבים רדופים. ושלא נזכר פעלו ממנו [פֻּעַל]  וְרֻדַּף כְּמֹץ הָרִים (ישעיה יז, יג). וכבד אחר [הִפְעִיל] כִּתְּרוּ אֶת־בִּנְיָמִן הִרְדִיפֻהוּ (שופטים כ, מג), מֻרְדָּף בְּלִי חָשָֽׂךְ (ישעיה יד, ו).

רהה  
אַל־תִּפְֽחֲדוּ וְאַל־תִּרְהוּ (ישעיה מד, ח), ענינו לפי מקומו אל תפחדו. 

רהב  
יִרְֽהֲבוּ הַנַּעַר בַּזָּקֵן (ישעיה ג, ה), פירוש יתחזקו ויתגאו. והמקור וְרָהְבָּם עָמָל וָאָוֶן (תהלים צ, י), בפלס בְּשָׁמְרָם עֵקֶב רָֽב (תהלים יט, יב), או הוא שם. והיוצא לֵךְ הִתְרַפֵּס וּרְהַב רֵעֶֽיךָ (משלי ו, ג), כלומר הכנע לפניו וחזקהו בדברי רצוי. ואף על פי שמלת רעיך כתוב ביו"ד והמסורת עליו לית מלא, תהיה היו"ד נוספת או יהיה מנחי הלמ"ד, והיו"ד הפעל. ויש לפרשו לשון רבים ויהיה חסר בי"ת ברעיך כלומר שתרבה עליו רעים. והשם רַהַב הֵם שָֽׁבֶת (ישעיה ל, ד), כלומר החוזק שלהם ישבת ויבטל. ואומר זה בעבור מצרים כי הוא החוזק שלהם. וכבר פירשתי בו פירוש אחר בשרש יָשַׁב. אַזְכִּיר רַהַב וּבָבֶל (תהלים  פז, ד), הוא מצרים. ולפי שהיו מצרים בעלי חוזק וגאוה קראם כן. הַמַּחְצֶבֶת רַהַב (ישעיה נא, ט), וּבִתְובנָתוֹ [וּבִתְבוּנָתוֹ] מָחַץ רָֽהַב (איוב כו, יב), כלם ענין חוזק ואומץ. וְרָהְבָּם עָמָל וָאָוֶן (תהלים צ, י), פירוש התוקף שלהם הבל הוא כי במהרה גז (שם). וְֽלֹֽא־פָנָה אֶל־רְהָבִים (שם מ, ה) אל בעלי החוזק והגאוה. ותמה אני ממה שמצאתי בספר הנקוד לרבי יהודה חיוג שכתב וּפָחַד וְרָחַב לְבָבֵךְ (ישעיה ס, ה), בה"א ואמר כי הרי"ש קמוצה והה"א פתוחה להפריש בינו ובין רַהַב ובבל שהוא פתוח כולו. ואנחנו קבלנו קריאתו וְרָחַב בחי"ת וכן כתבו רבי יונה בחי"ת. והפעל הכבד [הִפְעִיל] תַּרְהִבֵנִי בְנַפְשִׁי עֹֽז (תהלים קלח, ג), פירוש החזקני שתתן עוז בנפשי להתחזק על עבודתך. שֶׁהֵם הִרְהִיבֻנִי (שיר השירים ו, ה), חזקו חשקי ואמצוני עליו. 

רהט  
רָחִיטֵנוּ [רָהִיטֵנוּ] בְּרוֹתִֽים (שיר השירים א, יז), ותרגום וַיָּרָץ (בראשית יח, ב) וּרְהַט, והם בנינים שהולכים בהם בבתים הגבוהים מבית לבית קורדו"ש בלע"ז, וכן מֶלֶךְ אָסוּר בָּרְהָטִֽים (שם ז, ו), כלומר המלך ירצה להיות אסור באותן הרהטים שיהיה על ביתה תמיד מרוב חשקו בה, ורבי יונה פירש רהיטנו כרותים מרזבים, ואסור ברהטים משל עד תלתלי שערה. דמה התלתלים לרהטים ואמר כי המלך אסור באהבת אותם התלתלים. ומדברי רבותינו ז"ל נראה פירוש רהיטנו הקורות הרקות, שאמרו (תענית יא, ע"א. חגיגה טו, ע"א) אבני ביתו של אדם ורהיטי ביתו של אדם הם מעידים בו שנאמר אבן מקיר הזעק וכפים מעץ יעננה, ובמדרש (רבה שיר השירים דף יג, ע"ב על זה הפסוק) קורת בתינו ארזים רהיטנו במתים מכאן למדה תורה דרך ארץ שיהיה אדם מקרה ביתו באתים ומרהט בברותים. בָּֽרְהָטִים בְּשִֽׁקֲתוֹת הַמָּיִם (בראשית ל, לח), במקום מרוצת המים בבריכות העשויות בארץ להשקות שם הבהמות.  

רוב  
רַבְתָּ י"י רִיבֵי נַפְשִׁי (איכה ג, נח), הוֹי רָב אֶת־יֹצְרוֹ (ישעיה מה, ט) הֲרוֹב רָב (שופטים יא, כה), וְרֹיב [וְרוֹב] עֲצָמָיו אֵתָֽן (איוב לג, יט), הוא מקור או פעל עבר לגזרת פעול. ופירוש יריב הקדוש ברוך הוא עצמיו במכאוב איתן. ובמכאוב שזכר עומד במקום שנים. או פירושו יריב עצמיו שהם חזקים ואיתנים. והפעל הכבד [הִפְעִיל] מַדּוּעַ אֵלָיו רִיבוֹתָ (שם לג, יג), משפטו הֲרִיבוֹתָ. נִצָּב לָרִיב י"י (ישעיה ג, יג), משפטו לְהָרִיב כי הוא מקור וכן לָדִין (שם). אִם־אֱלֹהִים הוּא יָרֶב לוֹ (שופטים ו, לא), וַיָּרִיבוּ רֹעֵי גְרָר (בראשית כו, כ), רִיבָה י"י אֶת־יְרִיבַי (תהלים לה, א), רִיבוּ בְאִמְּכֶם (הושע ב, ד), יָרֶב בּוֹ הַבַּעַל (שופטים ו, לב), וְאֶת־יְרִיבֵךְ אָֽנֹכִי אָרִיב (ישעיה מט, כה). והיו"ד בריבי, וביריבך אמרו כי נהפך עי"ן הפעל בפ"א. ונכון הוא לרבות שהיו"דין נוספות כיו"ד יְקוּם. והשם מַסָּה וּמְרִיבָה (שמות יז, ז). ומשקל אחר כִּי רִיב לַֽי"י עִם־עַמּוֹ (מיכה ו, ב), אַל־תֵּצֵא לָרִב מַהֵר (משלי כה, ח), ענין מריבה ידוע. 

רוד  
עֹד רָד עִם־אֵל (הושע יב, א), מַדּוּעַ אָמְרוּ עַמִּי רַדְנוּ (ירמיה ב, לא), ענינם ענין ממשלה. ואמר רד עם אל כענין כִּֽי־שָׂרִיתָ עִם־אֱלֹהִים (בראשית לב, כט). ופירוש אמרו עמי רדנו כלומר יש לנו ממשלה ושרים ומלכים לא נבוא עוד אליך. והפעל הכבד [הִפְעִיל] וְהָיָה כַּֽאֲשֶׁר תָּרִיד (בראשית כז, מ), כלומר כאשר תמשול, כלומר כשיבוא עת הממשלה לך שישראל יעברו על התורה ויפרקו מעליהם עול המצות וּפָֽרַקְתָּ עֻלּוֹ מֵעַל צַוָּארֶֽךָ (שם). ויש מפרשים כאשר תריד כענין אָרִיד בְּשִׂיחִי וְאָהִֽימָה (תהלים נה, ג), והוא ענין תנודה על החולה אי על הצרה פלניי"ר בלע"ז. ויש מפרשים מזה הענין יְמֵי עָנְיָהּ וּמְרוּדֶיהָ (איכה א, ז), זְכָר־עָנְיִי וּמְרוּדִי (שם ג, יט). ויש לפרש ומרודיה, ומרודי ענין טילטול. וכן וַֽעֲנִיִּים מְרוּדִים תָּבִיא בָיִת (ישעיה נח, ז). וכן תרגם יונתן וַחֲשִׁיבִין מְטַלְטְלִין. וכן תרגם מַדּוּעַ אָמְרוּ עַמִּי רַדְנוּ, מַה דֵין אֲמָרוּ עַמִי אִטַלְטֵילְנָא. וכבר כתבנו מרודים, מרודיה ומרודי בשרש מָרַד. 

רוה  
יִרְוְיֻן מִדֶּשֶׁן בֵּיתֶךָ (תהלים לו, ט), וְרָֽוְתָה מִדָּמָם (ירמיה מו, י). והתאר כְּגַן רָוֶה (ישעיה נח, יא). סְפוֹת הָֽרָוָה (דברים כט, יח), פירשתיו בשרש סָפָה. ובתשלום כּוֹסִי רְוָיָֽה (תהלים כג, ה), וַתּוֹצִיאֵנוּ לָֽרְוָיָֽה (שם סו, יב), פירושו לארץ רויה. והפעל הכבד [הִפְעִיל] כִּי אִם־הִרְוָה אֶת־הָאָרֶץ (ישעיה נה, י), וְחֵלֶב זְבָחֶיךָ לֹא הִרְוִיתָנִי (שם מג, כד), הִרְוַנִי לַֽעֲנָֽה (איכה ג, טו). וּמַרְוֶה גַּם־הוּא יוֹרֶֽא (משלי יא, כה), ופירושו ומרוה נפש העניים גם הוא יקרא יורה והוא המטר, כי כמו שהמטר מרוה הארץ ומשביעה כן הוא מרוה נפש העניים ומדשנה. וכבד אחר [פִּעֵל] וְרִוֵּיתִי נֶפֶשׁ הַכֹּֽהֲנִים דָּשֶׁן (ירמיה לא, יג), הטעם בתי"ו. תְּלָמֶיהָ רַוֵּה (תהלים סה, יא). אֲרַיָּוֶךְ דִּמְעָתִי (ישעיה טז, ט), מלעיל בשני פשטים, לפיכך הו"ו בפתח קטן והיו"ד היא עי"ן הפעל והו"ו למ"ד הפעל והוא שלם והיה ראוי על המנהג היו"ד בשבא. ואשר הוא עומד מזה הכבד כִּֽי־רִוְּתָה בַשָּׁמַיִם חַרְבִּי (שם לד, ה), וְרִוְּתָה אַרְצָם מִדָּם (שם לד, ז). ומזה השרש והענין אַף־בְּרִי יַטְרִיחַ עָב (איוב לז, יא), ופירושו בִּרְוָיָה יטריח העב להמטיר עד הארץ עד שתרוה.

רוח  
וְרָוַח לְשָׁאוּל (שמואל א' טז, כג), אֲדַבְּרָה וְיִרְוַֽח־לִי (איוב לב, כ). והשם רֶוַח וְהַצָּלָה (אסתר ד, יד), וְרֶוַח תָּשִׂימוּ (בראשית לב, יז), בסגול. ומשקל אחר כִּי הָֽיְתָה הָֽרְוָחָה (שמות ח, יא), לְרַוְחָתִי לְשַׁוְעָתִֽי (איכה ג, נו). ופירושו אַל־תַּעְלֵם אָזְנְךָ לשועתי שאני משוע אליך בעבור רוחתי. והפעל הכבד [פִּעֵל] וַֽעֲלִיּוֹת מְרֻוָּחִים (ירמיה כב, יד), ענין הרוח ידוע שהוא הפך הצוקה. ורבי יונה כתב מזה לְרוּחַ הַיּוֹם (בראשית ג, ח), כלומר בעת רוח היום, ורוח היום הוא קרות אוירו. ואפשר לפרשו מענין רוח הנושבת כמשמעו, כלומר לעת פנות היום שנושב הרוח, ומתהלך שב אל הרוח או אל הקול. וכמוהו קוֹלָהּ כַּנָּחָשׁ יֵלֵךְ (ירמיה מו, כב). וענין אחר רוּחַ י"י דִּבֶּר־בִּי (שמואל ב' כג, ב), כֹּל אֲשֶׁר הָיָה בָרוּחַ עִמּוֹ (דברי הימים א' כח, יב), וְרֽוּֽחֲךָ הַטּוֹבָה נָתַתָּ לְהַשְׂכִּילָם (נחמיה ט, כ). וַיֵּצֵא הָרוּחַ וַיַּֽעֲמֹד לִפְנֵי י"י (מלכים א' כב, כא), הוא רוח הנבואה או מלאך. וכן וְסוּסֵיהֶם בָּשָׂר וְלֹא־רוּחַ (ישעיה לא, ג), ולא מלאך לפי שהוא רוחני. וכן אֲדֹנָי אלהים שְׁלָחַנִי וְרוּחֽוֹ (שם מח, טז), ומלאכו. וְרוּחַ לָֽבְשָׁה אֶת־עֲמָשַׂי (דברי הימים א' יב, יח), פירוש רוח הרצון והחפץ. וכן עֵקֶב הָֽיְתָה רוּחַ אַחֶרֶת עִמּוֹ (במדבר יד, כד), עַד־יֵֽעָרֶה עָלֵינוּ רוּחַ מִמָּרוֹם (ישעיה לב, טו), רצון הבורא. וּשְׁאָר רוּחַ לוֹ (מלאכי ב, טו), יתרון רצון ורוח טובה היה לו לאברהם אבינו. ועוד נפרש הפסוק בשרש שָׁאַר, אֶל אֲשֶׁר יִֽהְיֶה־שָׁמָּה הָרוּחַ לָלֶכֶת יֵלֵכוּ (יחזקאל א, יב), כלומר אל אשר יהיה חפצם ורצונם ללכת ילכו. ויש לפרש מזה אַבִּיעָה לָכֶם רוּחִי (משלי א, כג). וְרוּחַ לֹֽא־יָבוֹא בֵֽינֵיהֶֽם (איוב מא, ח), אויר. וְרוּחַ גְּדוֹלָה וְחָזָק (מלכים א' יט, יא), רֽוּחַ־קָדִים (שמות י, יג), הרוח הנושבת ומזה נגזר אֲשֶׁר־זֹרֶה בָרַחַת (ישעיה ל, כד), בשקל מְלֹא כַף נָחַת (קהלת ד, ו), והוא הכלי שמזרים בו התבואה לפי שמניפין אותו אל הרוח פל"א בלע"ז. וכתב החכם רבי יעקב בן אלעזר מזה וְהֽוֹרַדְתִּי בָֽרִיחִים כֻּלָּם (שם מג, יד), והם הספינות ונקראו כן לפי שהולכים ברוח. וכן תרגם יונתן וְאַחֲתֵית בִּמְשׁוֹטִין כּוּלְהוֹן. ויתכן לפרש מזה וַֽעֲלִיּוֹת מְרֻוָּחִים כלומר שיכנס בהם הרוח עשויין לימי הקיץ. וזהו שאמר וְקָרַֽע לוֹ חַלּוֹנָי (ירמיה כב, יד). והבאתי אל עילם ארבע רוּחוֹת מארבע קצות השׁמים (ירמיה מט, לו), פירוש אַרְבַּע מַלְכֻיוֹת. ודמה אותם לרוח כמו שהרוח החזקה משחתת ומכילה הארזים הגבוהים. ורצונו לומר באמת ארבע כי מכל צד ומכל פנה תבוא להם הרעה. ומהענין הזה נקראת הפאה רוח לפי שהם ארבע רוחות לארבע הפאות. לְכָל־רוּחַ אֱזָרֶה (יחזקאל ה, יב), מָדַד רוּחַ הַצָּפוֹן (שם מב, יז), אֵת רוּחַ הַדָּרוֹם מָדָד (שם מב, יח), וַיִּֽהְיוּ הָֽרִמֹּנִים תִּשְׁעִים וְשִׁשָּׁה רוּחָה (ירמיה נב, כג), מלעיל, ופירושו לרוח אחת היו הרמונים כך. לְאַרְבַּע רוּחוֹת מְדָדוֹ (יחזקאל מב, כ). ויש מפרשים מזה סוֹבֵב סֹבֵב הוֹלֵךְ הָרוּחַ וְעַל־סְבִֽיבֹתָיו שָׁב הָרֽוּחַ (קהלת א, ו), והוא אומר על השמש שיסוב וילך הפאה. וְרוּחַ כָּל־בְּשַׂר־אִֽישׁ (איוב יב, י), רוּחוֹ וְנִשְׁמָתוֹ אֵלָיו יֶאֱסֹֽף (שם לד, יד), פעמים היא קרואה כל אחת משלש הנפשות כן, או הנשמה והעליונה בלבד. וְהָרוּחַ תָּשׁוּב אֶל־הָאֱלֹהִים אֲשֶׁר נְתָנָֽהּ (קהלת יב, ז). או השכונה בלב והיא בעלת הכעס לפיכך אמר אַל־תְּבַהֵל בְּרֽוּֽחֲךָ לִכְעוֹס (שם ז, ט), כִּֽי־תָשִׁיב אֶל־אֵל רוּחֶךָ (איוב טו, יג), הֵנִיחוּ אֶת־רוּחִי בְּאֶרֶץ צָפֽוֹן (זכריה ו, ח), כָּל־רוּחוֹ יוֹצִיא כְסִיל (משלי כט, יא), פירוש כל רצונו. ויש שיאמר על הנשימה רוח רוּחִֽי זָרָה לְאִשְׁתִּי (איוב יט, יז), לֹֽא־יִתְּנֵנִי הָשֵׁב רוּחִי (שם ט, יח). וּבְרוּחַ שְׂפָתָיו יָמִית רָשָֽׁע (ישעיה יא, ד), פירוש בדבר שפתיו כי הדבר יוצא מהפה ברוח והבל. אַבִּיעָה לָכֶם רוּחִי (משלי א, כג). ואדוני אבי ז"ל פירש מזה וַֽהֲרִיחוֹ בְּיִרְאַת י"י (ישעיה יא, ג), דבורו יהיה ביראת י"י. וכן פירש מזה לְרַוְחָתִי לְשַׁוְעָתִֽי (איכה ג, נו), אַל־תַּעְלֵם אָזְנְךָ לדברי ולצעקתי.

רום  
יָדֵנוּ רָמָה (דברים לב, כז), ובהראות עי"ן הפעל באל"ף נראית וְֽרָֽאֲמָה וְיָֽשְׁבָה תַחְתֶּיהָ (זכריה יד, י). אָרוּם בַּגּוֹיִם (תהלים מו, יא), וַיָּרָם כְּבֽוֹד י"י (יחזקאל י, ד), רוּמָה עַל־הַשָּׁמַיִם (תהלים נז, ו). והמקור לָרוּם מֵעַל הָאָרֶץ (יחזקאל י, טז), כְּרֻם זֻלֻּת לִבְנֵי אָדָֽם (תהלים ב, ט), בשרק ופירושו כרום הרשעים זלות לבני האדם. ובחולם וּבְרוֹמָם יֵרוֹמּוּ אוֹתָם (יחזקאל י, יז). והתאר עַל כָּל־גֵּאֶה וָרָם (ישעיה ב, יב),  עַל־הֶֽהָרִים הָֽרָמִים (דברים יב, ב), וְרָמֵי הַקּוֹמָה (ישעיה י, לג), עֵינַיִם רָמוֹת (משלי ו, יז). ונכתב באל"ף רָאמוֹת לֶֽאֱוִיל חָכְמוֹת (שם כד, ז). ומשקל אחר רוּם עֵינַיִם וּרְחַב־לֵב (שם כא, ד), בפלס עוּל יָמִים (ישעיה סה, כ), וְכָל־שֶֽׂה־חוּם (בראשית ל, לב) סוּג לֵב (משלי יד, יד). ואפשר שיהיה רום עינים שם כמו וְרֻם לִבֹּֽו (ירמיה מח, כט). והשם בחולם רוֹם יָדֵיהוּ נָשָֽׂא (חבקוק ג, י), בפלס אוֹר. ובה"א וְלֹא תֵֽלְכוּ רוֹמָה (מיכה ב, ג), בפלס שׁוֹאָה, קוֹמָה. ומשקל אחר עָלִיתָ לַמָּרוֹם (תהלים סח, יט), וְשָֽׂהֲדִי בַּמְּרוֹמִֽים (איוב טז, יט), עַל־גַּפֵּי מְרֹמֵי קָֽרֶת (משלי ט, ג). ומשקל אחר וַתַּֽעֲשִׂי־לָךְ רָמָה (יחזקאל טז, כד), וְרָמָתֵךְ עָשִׂיתי [עָשִׂית] בְּכָל־רְחוֹב (שם טז, לא). ובקבוץ וְנִתְּצוּ רָֽמֹתַיִךְ (שם טז, לט). ומשקל אחר וּמִלֵּאתִי הַגֵּֽאָיוֹת רָמוּתֶֽךָ (שם לב, ה), בשרק. ובהכפל למ"ד הפעל מֵרוֹמְמֻתֶךָ נָפְצוּ גּוֹיִֽם (ישעיה לג, ג), בשרק. ומשקל אחר תְּרוּמָה לַֽי"י (שמות ל, יג), וּשְׂדֵי תְרוּמֹת (שמואל ב' א, כא). וביו"ד היחש וְהָֽיְתָה לָהֶם תְּרֽוּמִיָּה מִתְּרוּמַת הָאָרֶץ (יחזקאל מח, יב). והפעל הכבד [הִפְעִיל] וְהֵרִים אֶת־הַדֶּשֶׁן (ויקרא ו, ג), ופירשו רבותינו ז"ל שהיה מרים מלא מחתה מן הדשן בכל יום ונותן במזרחו של כבש. אבל הוצאת הדשן שאמר וְהוֹצִיא אֶת־הַדֶּשֶׁן (ויקרא ו, ד) לא היה בכל יום אלא כשהיה דשן הרבה על המזבח ואין מקום למערכה ואז מפנה הדשן ומוציאו משם. ואף על פי שהיו מורידין תל הדשן בכל יום ומוציאין אותו משם לא היתה המצוה אלא הרמת הדשן בכל יום, אבל דשון המזבח לא, שהרי ברגלים לא היו מדשנים והיו מניחין התל כמו שהוא מפני שהוא נוי למזבח. הֲרִמֹתִי יָדִי (בראשית יד, כב), וַיָּרֶם הַטַּבָּח (שמואל א' ט, כד), תָּרִימוּ תְרוּמָה (במדבר טו, כ), וּכְסִילִים מֵרִים קָלֽוֹן (משלי ג, לה), וּקְצַר־רוּחַ מֵרִים אִוֶּֽלֶת (שם יד, כט). וְלֹא מִמִּדְבַּר הָרִֽים (תהלים עה, ו), כלומר ההרמה וההגדלה לא תבא לו לאדם לא ממוצא השמש ולא ממערבו ולא ממדבר הרים, כלומר מרוב השתדלותו והליכתו לכאן ולכאן לא תבא לו הגדולה כי אם על ידי השם, כמו שאמר כִּֽי־אֱלֹהִים שֹׁפֵט זֶה יַשְׁפִּיל וְזֶה יָרִֽים (שם עה, ח). ומקצת הספרים ממדבר פתח. ואם כן יהיה הרים מגזרת הַר. ואף על פי כן הראשון הוא הנכון. ואם בא ממדבר פתח זולתי הסמיכות הנה כמוהו מִשְׁפַּט אֶחָד יִהְיֶה לָכֶם (ויקרא כד, כב), וּמִקְסַם חָלָק (יחזקאל יב, כד), וּלְשׂיּמוֹ [וּלְשׂוּמוֹ] מִרְמָס (ישעיה י, ו). ובמדרש (רבה דף רפג, נ. סוף פרשה מטות) מהו וְלֹא מִמִּדְבַּר הָרִֽים? אמר רבי אבא כל הרים שבמקרא הם הרים חוץ מזה שהם רוממות, שאין אדם מתרומם מן הדרכים הללו. ומה הקדוש ברוך הוא עושה? נוטל נכסים מזה ונותן לזה שנאמר כִּֽי־אֱלֹהִים שֹׁפֵט זֶה יַשְׁפִּיל וְזֶה יָרִֽים. וַיָּרֶם יָד בַּמֶּֽלֶךְ (מלכים א' יא, כו), כלומר מרד בו וזהו הרמת יד בו. ושלא נזכר פעלו ממנו [הָפְעַל] אֲשֶׁר הוּנַף וַֽאֲשֶׁר הוּרָם (שמות כט, כז). ופירשנו בשרש נוּף מה בין תרומה להנפה. כַּֽאֲשֶׁר יוּרָם מִשּׁוֹר (ויקרא ד, י), הֻרַים [הֻרַם] הַתָּמִיד (דניאל ח, יא). וכבד אחר [פִּעֵל] גִּדַּלְתִּי וְרוֹמַמְתִּי (ישעיה א, ב), אֲרוֹמִמְךָ אֱלוֹהַי הַמֶּלֶךְ (תהלים קמה, א), לְרוֹמֵם אֶת־בֵּית אֱלֹהֵינוּ (עזרא ט, ט), וִירֹמְמוּהוּ בִּקְהַל־עָם (תהלים קז, לב). ואשר הוא עומד תְּרוֹמַמְנָה קַֽרְנוֹת צַדִּֽיק (שם עה, יא). ובנין התפעל עַתָּה אֵֽרוֹמָם (ישעיה לג, י), וַיֵּרֹמּוּ הַכְּרוּבִים (יחזקאל י, טו), יֵרוֹמּוּ אוֹתָם (שם יז), הֵרֹמּוּ מִתּוֹךְ הָֽעֵדָה (במדבר יז, י) וכבר כתבתי דקדוק המלות האלה בחלק הדקדוק בשרש רוּם. והתאר יְמִין י"י רוֹמֵמָה (תהלים קיח, טז). והשם במשקלו רוֹמְמוֹת אֵל בִּגְרוֹנָם (שם קמט, ו), האחר ממנו רוֹמְמָה וכל הענין הזה הגבהה. ורבי יונה חלק ביניהם ואין צורך כי הפרשת דבר מדבר הגבהה היא. וכן וּכְסִילִים מֵרִים קָלֽוֹן, מגביה ומביא עליו הקלון. וכן םריכם אולה מגביה ומביא עליו האולת. ואפשר שיהיה נגזר מענין זה וְאַרְמוֹן עַל־מִשְׁפָּטוֹ יֵשֵֽׁב (ירמיה ל, יח), לפי שהוא בנין גבוה נקרא כן. וכבר והביאותיו שרש בפני עצמו אָרַם. רָאמוֹת וְגָבִישׁ (איוב כח, יח), אבן מהאבנים היקרות. ויש מפרשים אותו כמו אַלְמוֹנִים שהוא הנקרא בלע"ז קור"ל. 

רוע  
וּבְעֵינֵי מֹשֶׁה רָֽע (במדבר יא, י), וְרַע בְּעֵינָיו (משלי כד, יח), וְרָעָה לְךָ זֹאת (שמואל ב' יט, ח), וְרָעָה עֵֽינְךָ (דברים טו, ט). והתאר כַּדָּבָר הָרָע הַזֶּה (שם יט, כ), רַע עָיִן (משלי כג, ו), וְרָעִים לֹא נִתָּֽקוּ (ירמיה ו, כט), וְרָעָה לֹֽא־תִמָּצֵא בְךָ (שמואל א' כה, כה). והקבוץ לֹא־תִֽהְיֶה אַֽחֲרֵֽי־רַבִּים לְרָעֹת (שמות כג, ב), כלומר לעשות רעות. גַּם אֶת־הָֽרָעוֹת לִמַּדְתְּי [לִמַּדְתְּ] אֶת־דְּרָכָֽיִךְ (ירמיה, ב, לג), פירוש הנשים הרעות. והשם רֹעַ מַעַלְלֵיהֶֽם [מַעַלְלֵיכֶֽם] (הושע ט, טו), אֵין זֶה כִּי־אִם רֹעַ לֵב (נחמיה ב, ב). ואין להפריש בין ענין זה לענין רַבּוֹת רָעוֹת צַדִּיק (תהלים לד, כ), לְהַצִּיל לוֹ מֵרָֽעָתוֹ (יונה ד, ו), כי רעה שתבא מאת האדם או רעה שתבא לו מאת השם יתברך הכל רעה אין הפרש ביניהם. והפעל הכבד [הִפְעִיל] הֵרֵעוּ מַֽעַלְלֵיהֶֽם (מיכה ג, ד), הֲגַם עַל־הָאַלְמָנָה אֲשֶׁר־אֲנִי מִתְגּוֹרֵר עִמָּהּ הֲרֵעוֹתָ (מלכים א' יז, כ), וְלִנְבִיאַי אַל־תָּרֵֽעוּ (תה   לים קה, טו), לֹֽא־יֵיטִיב י"י וְלֹא יָרֵֽעַ (צפניה א, יב), וַתָּרַע לַֽעֲשׂוֹת (מכים א' יד, ט), לָמָה הֲרֵֽעֹתֶם לִי (בראשית מג, ו), וְאִם־הָרֵעַ תָּרֵעוּ (שמואל א' יב, כה). וַיָּרֵעוּ אֹתָנוּ (דברים כו, ו), כמו לנו. חָנֵף וּמֵרַע (ישעיה ט, טז), מֵרַע מַקְשִׁיב עַל־שְׂפַת־אָוֶן (משלי יז, ד), כִּֽי־מְרֵעִים יִכָּרֵתוּן (תהלים לז, ט). זֶרַע מְרֵעִים (ישעיה א, ד), אינו אומר מרעים על האבות אלא על הבנים כלומר זרע שהם מרעיכם ובנים משחיתים מעלליהם.  וכן בענין דלוח הגוף והשתנות הפנים וְרָעוֹת תֹּאַר מְאֹד (בראשית מא, יט), רָעוֹת הַמַּרְאֶה (שם מא, ד), מַדּוּעַ פְּנֵיכֶם רָעִים (שם מ, ז). בְּכָל־אֶרֶץ מִצְרַיִם לָרֹֽעַ (שם מא, יט), וְלֹֽא־הָיִיתִי רַע לְפָנָֽיו (נחמיה ב, א), פירוש עד היום לא הייתי רע לפניו אלא שמח וטוב לב והיום כשראה אותי כך שאלני מדוע פניך רעים. כלם ענין רעה וידוע הוא. וענין אחר תִּתְקְעוּ וְלֹא תָרִֽיעוּ (במדבר י, ז), יָרִיעַ אַף־יַצְרִיחַ (ישעיה מב, יג), הָרִיעוּ וַֽהֲרִֽיעֹתֶֽם (יהושע ו, י), וַיָּרַע הָעָם (שם ו, כ), לָמָּה תָרִיעִי רֵעַ (מיכה ד, ט). ושלא נזכר פעלו מהדגוש [הָפְעַל] וּבַכְּרָמִים לֹֽא־יְרֻנָּן לֹא יְרֹעָע (ישעיה טז, י). והשם וּתְקַעְתֶּם תְּרוּעָה (במדבר י, טז), וּתְרוּעָה בְּעֵת צָהֳרָֽיִם  (ירמיה כ, טז). והשם במשקל אחר לָמָּה תָרִיעִי (מיכה ד, ט). יַגִּיד עָלָיו רֵעוֹ (איוב לו, לג), אֶת־קוֹל הָעָם בְּרֵעֹה (שמות לב, יז). ופירוש יַגִּיד עָלָיו רֵעוֹ כי הרעם יגיד ויורה על הגשם. וההתפעל יִתְרֽוֹעֲעוּ אַף־יָשִֽׁירוּ (תהלים סה, יד), עָלַי פְּלֶשֶׁת הִתְרֹעָֽעִֽי (שם ס, י), כלם ענין תרועה שהיא השמעת הקול בתרועה לשמחה או לאבל כמו לָמָּה תָרִיעִי רֵעַ, וּתְרוּעָה בְּעֵת צָהֳרָֽיִם. ואמר יִתְרֽוֹעֲעוּ אַף־יָשִֽׁירוּ, על השבלים כאשר נושב בהם הרוח ומכים זה בזה כאילו הם מתרועעים ומשירים. וענין אחר אִישׁ רֵעִים לְהִתְרוֹעֵעַ (משלי יח, כד), רֵֽעֲךָ וְרֵעַה [וְרֵעַ] אָבִיךָ (שם כז, י). וְתִכְרוּ עַל־רֵֽיֽעֲכֶֽם (איוב ו, כז), נכתב בו היו"ד עי"ן הפעל. לֵךְ הִתְרַפֵּס וּרְהַב רֵעֶֽיךָ (משלי ו, ג), והוא כתוב ביו"ד אוילי הוא לרבים וכבר פירשנו אותו בשרש רהב. וכן וְנָֽתַתִּי לְרֵעֶיךָ (שמואל ב' יב, יא), כתוב ביו"ד וענינו ליחיד. ועוד אני עתיד לכותבם בשרש רָעָה. וענין אחר תְּרֹעֵֽם בְּשֵׁבֶט בַּרְזֶל (תהלים ב, ט), הֲיָרֹעַ בַּרְזֶל בַּרְזֶל מִצָּפוֹן וּנְחֽשֶׁת (ירמיה טו, יב), פירוש הירוע ברזל ונחשת מצפון ברזל, כלומר ברזל ונחשת הוא נבודכנאצר הירוע ברזל שלהם, הלא אם הם חזקים יבא להם יותר חזק מהם לשברם ולכתתם. יָרֹעַ כַּבִּירִים לֹֽא־חֵקֶר (איוב לד, כד), שֵׁן רֹעָה (משלי כה, יט), והוא פועל עומד, וכן רֹעוּ עַמִּים וָחֹתּוּ (ישעיה ח, ט). והנפעל רַע־יֵרוֹעַ כִּי־עָרַב זָר (משלי יא, טו), וְרֹעֶה כְסִילִים יֵרֽוֹעַ (שם יג, כ). וההתפעל רֹעָה הִתְרֹֽעֲעָה הָאָרֶץ (ישעיה כד, ה), ורֹעָה מלעיל כי הה"א נוספת והוא מקור. כלם ענין שבר. ולפי דעתי כי זה הענין כולו מפעלי הכפל וכן בלשון רבותינו ז"ל (בבא קמא ל, ע"א) בכותל רעוע שנו. מפולת שאמרו בריאות ולא רעועות.

רוף  
וְעָלֵהוּ לִתְרוּפָֽה (יחזקאל מז, יב), פירוש לשבר כלומר פריו יהיה למאכל ועלהו לרפא בו השבר. וכן עַמּוּדֵי שָׁמַיִם יְרוֹפָפוּ (איוב כו, יא), ישברו. וַתִּשְׁטַח עָלָיו הָֽרִפוֹת (שמואל ב' יז, יט), בְּתוֹךְ הָֽרִיפוֹת בַּֽעֱלִי (משלי כז, כב), היא החיטה הנכתשת במכתש. ויתכן לפרש יְרוֹפָפוּ ענין תנועה ותנודה מענין שאמרו (ברכות ג, ע"ב), כהרף עין. וכן אמרו בהכפל הפ"א והלמ"ד (חולין לח, ע"ב) ועוף אפילו לא רפרף אלא בעינו ולא בשבש אלא בזנבו זהו פרכוס. וכן אמרו במשנה אהלות (פרק שלשה עשר משנה א. דף סב, ע"ב) הסריגות והרפפות מצטרפות, ומפרש בתוספתא [אלו הן של אוצרות], רפפות אלו של אלקטיות, פירוש חלונות שעושין לבתי הקיץ להכניס בהם הרוח.

רוץ  
הַנַּעַר רָץ (שמואל א' כ, לו), כִּֽי־אִם־רַצְתִּי אַֽחֲרָיו (מלכים ב' ה, כ), לֹֽא־שָׁלַחְתִּי אֶת־הַנְּבִאִים וְהֵם רָצוּ (ירמיה כג, כא), רָץ לִקְרַאת־רָץ יָרוּץ (שם נא, לא). כִּי בְכָה אָרוּץ גְּדוּד (שמואל ב' כב, ל), פירוש ארוץ לגרוד אויבי וארדוף אחריהם. וַיָּרָץ עֵשָׂו (בראשית לג, ד), רֻץ מְצָא נָא אֶת־הַחִצִּים (שמואל א' ב, לו). והשם כִּי לֹא לַקַּלִּים הַמֵּרוֹץ (קהלת ט, יא). ומשקל אחר כִּמְרֻצַת אֲחִימַעַץ (שמואל ב' יח, כג), וַתְּהִי מְרֽוּצָתָם רָעָה (ירמיה כג, י). והתאר רָץ לִקְרַאת־רָץ (שם נא, לא), וַֽחֲמִשִּׁים אִישׁ רָצִים לְפָנָֽיו (מלכים א' א, ה). ובנו"ן במקום מ"ם קוֹל הָֽרָצִין הָעָם (שם ב' יא, יג), שהוא כמו הרצים. וכן לְקֵץ הַיָּמִֽין (דניאל יב, יג) כמו הימים. ופירוש קול הרצין קול השמחה שהיו שמחים והיו אומרים יחי המלך. והפעל הכבד [הִפְעִיל] כּוּשׁ תָּרִיץ יָדָיו לֵאלֹהִֽים (תהלים סח, לב), כִּֽי־אַרְגִּיעָה אֲרִיצֶנּוּ מֵֽעָלֶיהָ (ירמיה מט, יט), וַיְרִיצֻהוּ מִן־הַבּוֹר (בראשית מא, יד), וְהָרֵץ הַֽמַּֽחֲנֶה לְאַחֶֽיךָ (שמואל א' יז, יז), וַיָּרִיצוּ לְכָל־בְּנֵי הָעָֽם (דברי הימים ב' לה, יג). וכבד אחר [פִּעֵל] כַּבְּרָקִים יְרוֹצֵֽצוּ (נחום ב, ה). וענין אחר לֹא יִכְהֶה וְלֹא יָרוּץ (ישעיה מב, ד), פירשתיו בשרש כָּהָה, וְתָרֻץ גֻּלַּת הַזָּהָב (קהלת יב, ו), אלו הם עומדים. והיוצא נָתַץ הַמֶּלֶךְ וַיָּרָץ מִשָּׁם (מלכים ב' כג, יב), כלומר נצחם ושברם משם. ויונתן תרגם וְאַרְחֵיק מִתַּמָן. ולדעתו הוא מענין וַיָּרָץ עֵשָׂו (בראשית לג, ד) אלא שזה פעל יוצא ופירושו הריצם משם. והפעל הכבד [הִפְעִיל] וַתָּרִץ אֶת־גֻּלְגָּלְתּֽוֹ (שופטים ט, נג), הרי"ש בחירק. והשם וְעַל־הָעֹשֶׁק וְעַל־הַמְּרוּצָה לַֽעֲשֽׂוֹת (ירמיה כב, יז). וכבד אחר [פִּעֵל] וַיִּרְֽעֲצוּ וַיְרֹֽצְצוּ (שופטים י, ח). וההתפעל וַיִּתְרֹֽצֲצוּ הַבָּנִים בְּקִרְבָּהּ (בראשית כה, כב). והנפעל וְנָרֹץ הַגַּלְגַּל אֶל־הַבּֽוֹר (קהלת יב, ו), בְּתָפְשָׂם בְּךָ בַכַּפך [בַכַּף] תֵּרוֹץ (יחזקאל כט, ז), ענינם ענין שבירה. ויתכן להיות ונרוץ הגלגל מן הענין הראשון. ורבי יונה פירש מהענין הזה כִּי בְכָה אָרוּץ גְּדוּד (שמואל ב' כב, ל). והקרוב להיותו מהענין הראשון.

רושׁ  
כְּפִירִים רָשׁוּ וְרָעֵבוּ (תהלים לה, יא). והתאר וְרָשׁ לֹֽא־שָׁמַע גְּעָרָֽה (משלי יג, ח), יִשָּׂנֵא רָשׁ (שם יד, כ), וְלָרָשׁ אֵֽין־כֹּל (שמואל ב' יב, ג), עָשִׁיר בְּרָשִׁים יִמְשׁוֹל (משלי כב, ז). ובאל"ף אֶחָד עָשִׁיר וְאֶחָד רָֽאשׁ (שמואל ב' יב, א), אֶת־כִּבְשַׂת הָאִישׁ הָרָאשׁ (שם ב' יב, ד), רָאשׁ עֹשֶׂה כַף־רְמִיָּה (משלי י, ד). רָב־אֹכֶל נִיר רָאשִׁים (שם יג, כג), פירוש העניים המתעסקים בעבודת האדמה יגיעו לרב אכל, וְיֵשׁ נִסְפֶּה בְּלֹא מִשְׁפָּֽט (שם), פירוש ויש עשיר נספה בלא משפט הזריעה, כלומר אם לא יתעסק בעבודת האדמה יהיה נספה וילך עשרו בענין רע. שבח עבודת האדמה וגנה אהבת הכסף, כמו שאמר בספר קהלת (ה, ח-יד). והשם רֵישׁ וְקָלוֹן פּוֹרֵעַ מוּסָר (שם יג, יח) ובאל"ף רֵאשׁ וָעֹשֶׁר אַל־תִּתֶּן־לִי (שם ל, ח). וביו"ד מְחִתַּת דַּלִּים רֵישָֽׁם (שם י, ט), וּבָֽא־מִתְהַלֵּךְ רֵישֶׁךָ (שם כד, לד). ובאל"ף וּבָֽא־כִמְהַלֵּךְ רֵאשֶׁךָ (שם ו, יא). ובחרק יִֽשְׂבַּע־רִֽישׁ (שם כח, יט), יִשְׁתֶּה וְיִשְׁכַּח רִישׁוֹ (שם לא, ז). ויתכן להיות מעיקר זה יְרשֵׁשׁ עָרֵי מִבְצָרֶיךָ (ירמיה ה, יז), מִתְרוֹשֵׁשׁ וְהוֹן רָֽב (משלי יג, ז). או הם מפעלי הכפל וענין כלם ידוע. רֹאשׁ וְלַֽעֲנָֽה (דברים כט, יז), לַֽעֲנָה וָרֹֽאשׁ (איכה ג, יט). עֲנָבֵמוֹ עִנְּבֵי־רוֹשׁ (דברים לב, לב), והוא כתוב בו"ו. רֹאשׁ וּתְלָאָֽה (איכה ג, ה), וּפָרַח כָּרֹאשׁ מִשְׁפָּט (הושע י, ד), וַיִּתְּנוּ בְּבָרוּתִי רֹאשׁ (תהלים סט, כב), וַיַּשְׁקֵנוּ מֵי־רֹאשׁ (ירמיה ח, יד), וְהִשְׁקִיתִים מֵי־רֹֽאשׁ (שם ט, יד), כִּֽי־הֲפַכְתֶּם לְרֹאשׁ מִשְׁפָּט (עמוס ו, יב), וְרֹאשׁ פְּתָנִים (דברים לב, לג), ענין הכלל ארס טוסיק"ו בלע"ז, ואומרים כי בראש הפתן הוא הארס לפיכך נקרא ראש. ויש ראש שהוא עשב ומי סחיטת העשב הוא שמשקים למי שרוצין להמית לפיכך הוא אומר מי ראש.

רזה  
כִּי רָזָה אֵת כָּל־אֱלֹהֵי הָאָרֶץ (צפניה ב, יא). והתאר לנקבה הַשְּׁמֵנָה הִוא אִם־רָזָה (במדבר יג, כ). והשם וְאֵיפַת רָזוֹן זְעוּמָֽה (מיכה ו, י), בְּמִשְׁמַנָּיו רָזוֹן (ישעיה י, טז), וַיְשַׁלַּח רָזוֹן בְּנַפְשָֽׁם (תהלים קו, טו). ומשקל אחר ואומר רָֽזִי לִי רָֽזִי לִי (ישעיה כד, טז), והוא מלעיל מפני מלה זעירא אשר בצדו. ואדוני אבי ז"ל פירש רָֽזִי לִי מענין וְכָל־רָז לָֽא־אָנֵס לָךְ (דניאל ד, ו), אמר הנביא דבר סוד הוא אלי שיגלו כל יושבי הארץ. והנפעל וּמִשְׁמַן בְּשָׂרוֹ יֵרָזֶֽה (ישעיה יז, ד). ענין כולם ענין כחש וחסרון ואבוד. רָזוֹן בְּנַפְשָֽׁם (תהלים קו, טו), הוא מות המתאוים במדבר.

רזח  
אַל־תָּבוֹא בֵּית מַרְזֵחַ (ירמיה טז, ה), פירוש בית אבל. וכן וְסָר מִרְזַח סְרוּחִֽים (עמוס ו, ז), כלומר יקרב ויבא אבל הסרוחים על ערשותם (שם ד), והמתענגים עתה יגילו בראש גולים (שם ז), ויבא אבלם.

רזם  
וּֽמַה־יִּרְזְמוּן עֵינֶֽיךָ (איוב טו, יב), כמו הפוך בדברי רבותינו ז"ל (גיטין פרק חמישי משנה ז. דף נט, ע"ב) חרש רומז ונרמז. מרמוזי רמוזי להדדי (בבא קמא כד, ע"ב). קֹרֵֽץ עַיִן (משלי י, י) תרגומו דְרָמֵז בְּעַיְנוֹהִי, שְׁלַח אֶצְבַּע (ישעיה נח, ט) תרגומו מִרְמַז בְּאֶצְבַּע.

רזן  
הַנּוֹתֵן רֽוֹזְנִים לְאָיִן (ישעיה מ, כג), וְרוֹזְנִים נֽוֹסְדוּ־יָחַד (תהלים ב, ב). ומשקל אחר וּבְאֶפֶס לְאֹם מְחִתַּת רָזֽוֹן (משלי יד, כח), ענין שרים ומלכים. 

רחב  
רָחַב פִּי עַל־אוֹיְבַי (שמואל א' ב, א), וְרָֽחֲבָה וְנָֽסְבָה לְמַעְלָה לְמַעְלָה (יחזקאל מא, ז). וּפָחַד וְרָחַב לְבָבֵךְ (ישעיה ס, ה), פירוש יפחד ליראה את השם הנכבד כשיראו רוב הטובה, כמו שאמר וּפָֽחֲדוּ אֶל־י"י וְאֶל־טוּבוֹ (הושע ג, ה), ורחב מהצרות שהיה בהם מתחלה עתה ירחב וישמח. והנפעל כַּר נִרְחָֽב (ישעיה ל, כג). והשם וְרֹחַב לֵב כַּחוֹל (מלכים א' ה, ט), פירוש בכל הדברים שצריך התבוננות היה לו לב רחב בהם, כי אין כחול נשוא לרחב לב, אלא דבר מדה היו נשואו לא דבר מספר כמו וּרְחָבָה מִנִּי־יָֽם (איוב יא, ט), אלא כחול נשוא הוא לכל הדברים שצריך מהם התבוננות שהם כחול אשר על שפת הים ולכולם היה לשלמה רחב לב. וכן לִתְבוּנָתוֹ אֵין מִסְפָּֽר (תהלים קמז, ה), כלומר לדברים שיש לו תבונה בהם אין מספר, כי נשוא תבונה חקר כמו אֵין חֵקֶר לִתְבוּנָתֽוֹ (ישעיה מ, כח), וְחָמֵשׁ אַמּוֹת רֹחַב (שמות כז, א), לְאָרְכָּהּ וּלְרָחְבָּהּ (בראשית יג, יז). ומשקל אחר וְאֶתְהַלְּכָה בָרְחָבָה (תהלים קיט, מה), והוא שם למקום הרחב. ומשקל אחר כִּי בָֽרְחוֹב נָלִֽין (בראשית יט, ב), רְחוֹב וְחָרוּץ (דניאל ט, כה). והקבוץ מלשון נקבות בְּתוֹךְ רְחֹבוֹת אֵֽרָצֵֽחַ (משלי כב, יג), וְאֵין צְוָחָה בִּרְחֹבֹתֵֽינוּ (תהלים קמד, יד). והשם וַיּוֹצִיאֵנִי לַמֶּרְחָב (שם יח, כ). ומשקל אחר רַחַב לֹֽא־מוּצָק תַּחְתֶּיהָ (איוב לו, טז), בפלס שַׁעַר, תַּעַר. ומשקל אחר רוּם עֵינַיִם וּרְחַב־לֵב (משלי כא, ד), ואפשר שהוא תאר כאשר כתבתי ברום עינים גם כן. והתאר וּרְחַב יָדָיִם (תהלים קד, כה), רְחַב־נֶפֶשׁ יְגָרֶה מָדוֹן (משלי כח, כה), וּרְחַב לֵבָב (תהלים קא, ה), ויהיה מבלי הסמיכה רָחָב בשקל חָכָם. ולנקבה רְחָבָה מִצְוָתְךָ מְאֹֽד (שם קיט, צו), וְהָאָרֶץ רַֽחֲבַת יָדַיִם (דברי הימים א' ד, מ). והפעל הכבד [הִפְעִיל] כִּֽי־עַתָּה הִרְחִיב י"י לָנוּ (בראשית כו, ככ), הִרְחִיבָה שְּׁאוֹל נַפְשָׁהּ (ישעיה ה, יד), בַּצָּר הִרְחַבְתָּ לִּי (תהלים ד, ב), בָּרוּךְ מַרְחִיב גָּד (דברים לג, כ), תַּרְחִיב צַֽעֲדִי תַחְתָּי (תהלים יח, לז), הַרְחֶב־פִּיךָ וַֽאֲמַלְאֵֽהוּ (שם פא, יא), וְאִם־יַרְחִיב י"י אֱלֹהֶיךָ אֶת־גְּבֻלְךָ (דברים יט, ח), צָרוֹת לְבָבִי הִרְחִיבוּ (תהלים כה, יז), וגם הוא פעל יוצא. והפירוש צָרוֹת לְבָבִי הִרְחִיבוּ מקומם וגבולם בלבבי מרובם והם מצירים לבבי ומרחיבים בו מקומם וגבולם. ודבר בו דרך צחות בחבר שתי הלשונות בענין וזה הפך זה.  

רחל  
וּכְרָחֵל לִפְנֵי גֹֽזְזֶיהָ נֶאֱלָמָה (ישעיה נג, ז), רְחֵלִים מָאתַיִם (בראשית לב, טו), כבשות. 

רחם  
[פִּעֵל] רִחַם י"י עַל־יְרֵאָֽיו (תהלים קג, יג), וְרִֽחַמְךָ וְהִרְבֶּךָ (דברים יג, יח), רַחֵם אֲֽרַֽחֲמֶנּוּ (ירמיה לא, יט), בְּרֹגֶז רַחֵם תִּזְכּֽוֹר (חבקוק ג, ב), יתכן היותו מקור והיותו שם יותר נכון. והקבוץ וְנָֽתַן־לְךָ רַֽחֲמִים (דברים יג, יח), כִּֽי־רַבִּים רַֽחֲמָיו (דברי הימים א' כא, יג). ושלא נזכר פעלו [פֻּעַל] אֲשֶׁר־בְּךָ יְרֻחַם יָתֽוֹם (הושע יד, ד), וּמוֹדֶה וְעֹזֵב יְרֻחָֽם (משלי כח, יג). והתאר אֵֽל־רַחוּם וְחַנּוּן (תהלים פו, טו). והתאר עם יו"ד היחש רַֽחֲמֽנִי, יְדֵי נָשִׁים רַֽחֲמָנִיּוֹת (איכה ד, י). ענין כולם ענין רחמנות וידוע הוא. וענין אחר אֶרְחָמְךָ י"י חִזְקִֽי (תהלים יח, ב), החי"ת בו בקמץ חטף ופירושו כמו אוהבך מתרגום וַיֶּֽאֱהַב (בראשית כה, כח) וּרְחֵם. ויש מפרשים מזה רחם תזכור, כלומר בעת הרוגז תזכור אהבת אבות. והחכם רבי אברהם אבן עזרא ז"ל פירש אֶרְחָמְךָ מהענין הראשון ופירושו אבקש רחמים ממך. כָל־פֶּֽטֶר־רֶחֶם (שמות יג, יב), אֲשֶׁר בְּצֵאתוֹ מֵרֶחֶם אִמּוֹ (במדבר יב, יב), בשש נקודות. ויבא בפתח רַחַם רַֽחֲמָתַיִם (שופטים ה, ל). וכן כשיבא בהפסק בְּהַֽעֲבִיר כָּל־פֶּטֶר רָחַם (יחזקאל כ, כו), הרי"ש קמוצה מפני ההפסק. וְרַחְמָה הֲרַת עוֹלָֽם (ירמיה כ, יז), הה"א נחה ועקרה מפיק, וכבר כתבנו הדומים לו בחלק הדקדוק. מֵרֶחֶם מִשְׁחָר (תהלים ק, ג), פירוש יום שנולדת ושיצאת מרחם אותו שחר טל ילדותך היה, הטל שירד אותו השחר לך היה כלומר טוב היה לך כאדם שאומר טל ברכה ירד אותו היום שנולדת. ועל דרך ההשאלה בְּגִיחוֹ מֵרֶחֶם יֵצֵֽא (איוב לח, ח), והוא אומר על הים כי בהוציאו אותו כמי שיצא מרחם, כלומר כשיצאו המים ונקוו הסך בעדו שלא יעבור החוק ששם לו והוא החול. וכן מֵרֶחֶם מִשְׁחָר לדעת החכם רבי אברהם אבן עזרא ז"ל שפירשו כן. ופירוש משׁחר מעת עלות השחר, כלומר שיצא ממקומו כאילו יצא מרחם. ופירש הפסוק אם הוצרכת לעשות מלחמה עמך יבואו אליך ביום כגשם נדבות והראם בהדרי קדש מרחם משחר כלומר מעת עלות השחר יבואו כטל שהורגלת לראות בילדותך כאשר היית רוע צאן. והפילו הלשון הזה על האשה עצמה רַחַם רַֽחֲמָתַיִם לְרֹאשׁ גֶּבֶר (שופטים ה, ל), פירוש עלמה ושתי עלמות. וקראם כן לדרך בזיון וְאֶת־הָֽרָחָמָה (דברים יד, יז), אמרו שהוא עוף מרחם על בניו מאד. 

רחף  
רָֽחֲפוּ כָּל־עַצְמוֹתַי (ירמיה כג, ט). והכבד [פִּעֵל] עַל־גּֽוֹזָלָיו יְרַחֶף (דברים לב, יא), מְרַחֶפֶת עַל־פְּנֵי הַמָּֽיִם (בראשית א, ב). כלם ענין נדנוד ותנועה. 

רחץ  
אִם רָחַץ י"י (ישעיה ד, ד), וְרָֽחֲצוּ אַֽהֲרֹן וּבָנָיו (שמות ל, יט), וְרָֽחַצְתָּ אֹתָם בַּמָּֽיִם (שם כט, ד), וְרָחַצְתְּ וָסַכְתְּ (רות ג, ג) פירוש ורחצת בשרך. יִרְחֲצוּ־מַיִם (שמות ל, כ), פירוש ירחצו ידיהם ורגליהם במים. לִרְחֹץ עַל־הַיְאֹר (שם ב, ה), וְכַנּוֹ נְחֹשֶׁת לְרָחְצָה (שם ל, יח), רְחַץ וּטְהָֽר (מלכים ב' ה, יג), רַֽחֲצוּ הִזַּכּוּ (ישעיה א, טז), כלם פעלים יוצאים. ואדוני אבי ז"ל פירש מקצתם עומדים. ושלא נזכר פועלו מהדגוש [פֻּעַל] וּמִצֹּֽאָתוֹ לֹא רֻחָֽץ (משלי ל, יב), לֹֽא־רֻחַצְתְּ לְמִשְׁעִי (יחזקאל טז, ד). וההתפעל אִם־הִתְרָחַצְתִּי בְמֵו [בְמֵי] ־שָׁלֶג (איוב ט, ל). והשם שֶׁעָלוּ מִן־הָרַחְצָה (שיר השירים ד, ב). ובלא ה"א מוֹאָב סִיר רַחְצִי (תהלים ס, י), יאמר האחד ממנו רַחַץ בפלס נַעַר, נַעַל. ענין הרחיצה ידוע.

רחק  
עַל־כֵּן רָחַק מִשְׁפָּט מִמֶּנּוּ (ישעיה נט, ט), כִּי רָֽחֲקוּ מֵֽעָלָי (ירמיה ב, ה), יִרְחַק־חֹֽק (מיכה ז, יא), כִּֽי־יִרְחַק מִמְּךָ הַמָּקוֹם (דברים יב, כא). רַֽחֲקוּ מֵעַל י"י (יחזקאל יא, טו), צווי כי הוא פתח.  רַֽחֲקִי מֵעֹשֶׁק (ישעיה נד, יד), צווי במקום עתיד, ופירושו תתרחקי מעשק שלא יעשקך אדם וממחתה שלא תקרב אליך. לְרָֽחֳקָה מֵעַל מִקְדָּשִׁי (יחזקאל ח, ו), החי"ת בקמץ חטף. והתאר אַךְ רָחוֹק יִהְיֶה (יהושע ג, ד), אוֹ בְדֶרֶךְ רְחֹקָה (במדבר ט, י). והתאר עוד כִּֽי־הִנֵּה רְחֵקֶיךָ יֹאבֵדוּ (תהלים עג, כז). והשם מִמֶּרְחָק תָּבִיא לַחְמָֽהּ (משלי לא, יד), בָּאִים מֵאֶרֶץ מֶרְחָק (ישעיה יג, ה), נֹֽצְרִים בָּאִים מֵאֶרֶץ הַמֶּרְחָק (ירמיה ד, טז), המ"ם בסגול. מֵאֶרֶץ מַרְחַקִּים (שם ח, יט), תִּרְאֶינָה אֶרֶץ מַרְחַקִּֽים (ישעידח לג, יז), המ"ם בפתח. וּבַמֶּרְחַקִּים יִזְכְּרוּנִי (זכריה, י, ט), וְהַֽאֲזִינוּ כֹּל מֶרְחַקֵּי־אָרֶץ (ישעיה ח, ט), המ"ם בסגול. והכבד [פִּעֵל] וְרִחַק י"י אֶת־הָאָדָם (שם ו, יב), וְלִבּוֹ רִחַק מִמֶּנִּי (שם כט, יג), עַתָּה יְרַֽחֲקוּ אֶת־זְנוּתָם (יחזקאל מג, ט). וכבד אחר [הִפְעִיל] הִֽרְחִיק מִמֶּנּוּ אֶת־פְּשָׁעֵֽינוּ (תהלים קג, יב), הַרְחֵק מֵֽעָלֶיהָ דַרְכֶּךָ (משלי ה, ח). ואשר הם פעל עומד ממנו הֵם יָֽצְאוּ אֶת־הָעִיר לֹא הִרְחִיקוּ (בראשית מד, ד), הֵמָּה הִרְחִיקוּ מִבֵּית מִיכָה (שופטים יח, כב), אַל־תַּרְחִיקוּ מִן־הָעִיר (יהושע ח, ד). ענינם ידוע.

רחשׁ  
רָחַשׁ לִבִּי דָּבָר טוֹב (תהלים מה, ב), פירושו הוציא והניע, כי זה הלשון בדברי רבותינו ז"ל בתנועת השפתים רחושי מרחשן שפוותיה (סנהדרין צ, ע"ב). ומזה הענין נגזר וְאִם־מִנְחַת מַרְחֶשֶׁת (ויקרא ב, ז), והוא כלי עמוק. וכן פירשו רבותינו ז"ל (מנחות פרק חמישי משנה ח. דף סג, ע"א) מרחשת עמוקה ומעשיה רוחשין, מחבת צפה ומעשיה קשים, פירוש המרחשת היתה עמוקה ומתוך שהיא עמוקה שמנה צבור ואין האור שורפו, ומעשה מנחה העשוין בתוכה רוחשין ומתנועעין. 

רטט  
הִפְנְתָה לָנוּס וְרֶטֶט הֶֽחֱזִיקָה (ירמיה מט, כד), בשש נקודות ענינו כמו רֶתֶת טרמול"ו בלע"ז.

רטב  
רָטֹב הוּא לִפְנֵי־שָׁמֶשׁ (איוב ח, טז), מִזֶּרֶם הָרִים יִרְטָבוּ (שם כד, ח), ענינם ענין לחות. 

רטשׁ  
[פִּעֵל] וְעֹֽלְלֵיהֶם תְּרַטֵּשׁ (מלכים ב' ח, יב), וּקְשָׁתוֹת נְעָרִים תְּרַטַּשְׁנָה (ישעיה יג, יח). ושלא נזכר פעלו ממנו [פֻּעַל] אֵם עַל־בָּנִים רֻטָּֽשָׁה (הושע י, יד) וְעֹֽלְלֵיהֶם יְרֻטְּשׁוּ לְעֵֽינֵיהֶם (ישעיה יג, טז), ענינם ענין הנטישה עם ההפלה. ותרגום תִּשְׁמְטֶנָּה וּנְטַשְׁתָּהּ (שמות כג, יא) תַּשְׁמְטִנַּהּ וְתַרְטְשִׁנַּהּ, ותרגם יונתן תְּרַטֵּשׁ (מלכים ב' ח, יב) תְּטַרַף. יְרֻטְּשׁוּ (ישעיה יג, טז) יִטְרְפוּן. והוא כמו שנאבד בדברי רבותינו ז"ל (חולין פרק שלישי משנה ג. דף נו, ע"א) או שטרפה בכותל. 

ריח  
[הִפְעִיל] אַף לָהֶם וְלֹא יְרִיחֽוּן (תהלים קטו, ו), וַיָּרַח י"י אֶת־רֵיחַ הַנִּיחֹחַ (בראשית ח, כא), וְלֹא אָרִיחַ בְּרֵיחַ נִיחֹֽחֲכֶֽם (ויקרא כו, לא), וּמֵרָחוֹק יָרִיחַ מִלְחָמָה (איוב לט, כה). ענין הריח ידוע. ופירוש יריח מלחמה על דרך הרחבה כלומר ירגיש. וכן כַּאֲשֶׁר יִנָּתֵק פְּתִֽיל־הַנְּעֹרֶת בַּהֲרִיחוֹ אֵשׁ (שופטים טז, ט), וכן וַֽהֲרִיחוֹ בְּיִרְאַת י"י (ישעיה יא, ג), כלומר במעט רמז יכיר כי הוא צדיק. וזהו שאמר (שם) ולא למראה עיניו ישפוט כי הריח היא הרגשה הקלה שבהרגשות. ואפשר להיות מן השרש הזה רחים לֹא־יַֽחֲבֹל רֵחַיִם וָרָכֶב (דברים כד, ו), קְחִי רֵחַיִם וְטַֽחֲנִי קָמַח (ישעיה מז, ב). ולפי שהם שתי אבנים יקראו בלשון שתים, והתחתונה לבדה תקא רהים לפי שהיא עקר מלאכת השתים והיא הגדולה, והעליונה תקרא רֶכֶב לפיכך אמר לֹא־יַֽחֲבֹל רֵחַיִם וָרָכֶב. ויתכן עוד לפרש כי רחים היא על השתים לא על התחתונה לבד כי התחתונה לבד תקרא שֶׁכֶב כמו שנקראת העליונה רכב כמו שאמרו במשנה (בבא בתרא פרק שני משנה א. דף יז, ע"א) מרחיקים את הריחים שלשה מן השכב שהם ארבעה מן הרכב. ופירוש הפסוק לא יחבל רחים והם השנים, ואפילו הרכב לבדו לא תחבל אותו כי לא תהיה המלאכה זולתי שתיהן ביחד, וזכר לעליונה לבדה ולא זכר התחתונה, כי העליונה נקלה לקיחתה מהתחתונה כי התחחונה קבועה. 

ריק  
הֵם מְרִיקִים שַׂקֵּיהֶם (בראשית מב, לה), עַל־הָאָרֶץ יָרִיקוּ (קהלת יא, ג), הַֽמְרִיקִים מֵֽעֲלֵיהֶם הַזָּהָֽב (זכריה ר, יב). ושלא נזכר פעלו ממנו [הָפְעַל] וְלֹֽא־הוּרַק מִכְּלִי אֶל־כֶּלִי (ירמיה מח, יא). שֶׁמֶן תּוּרַק שְׁמֶךָ (שיר השירים א, ג), ואפשר שהוא תאר בתוספת תי"ו ואף על פי שהוא פתוח מצאנו כמוהו. יִסַּד בְּצִיּוֹן (ישעיה כח, טז), לֵב הוּתַל (ישעיה מד, כ), ולשון זה נופל על הכלי ועל היוצא ממנו ולא כן לשון הצקה שאינו נופל אלא על היוצא מהכלי. והתאר נָעוּר וָרֵק (נחמיה ה, יג), כֵּלִים רֵקִים (מלכים ב' ד, ג), וְהֵקִיץ וְרֵיקָה נַפְשׁוֹ (ישעיה כט, ה), הַֽשִּׁבֳּלִים הָֽרֵקוֹת (בראשית מא, כז). והשם הִצִּיגַנִו [הִצִּיגַנִי] כְּלִי רִיק (ירמיה נא, לד), וְתַם לָרִיק כֹּֽחֲכֶם (ויקרא כו, כ), וּלְאֻמִּים יֶהְגוּ־רִֽיק (תהלים ב, א). ובתוספת מ"ם רֵיקָם שִׁלַּחְתָּנִי (בראשית לא, מב), והוא שם שזה לזכר ולנקבה. וענין אחר וַֽהֲרִֽיקֹתִי אַֽחֲרֵיכֶם חָרֶב (ויקרא כו, לג), וְחֶרֶב אָרִיק אַֽחֲרֵיהֶֽם (יחזקאל ה, ב), וְהָרֵק חֲנִית (תהלים לה, ג), וַיָּרֶק אֶת־חֲנִיכָיו (בראשית יד, יד), הַעַל כֵּן יָרִיק חֶרְמוֹ (חבקוק א, יז) ענין חליצה למלחמה. ויש לפרש זה הענין קרוב לענין הראשון, כי הוצאת החרב מתערה כמו הרקת הכלי. ואולי יש חנית שיעשו לו גם כן תער. וענין וַיָּרֶק אֶת־חֲנִיכָיו לפי שהם מריקים החרבות. כְּטִיט חוּצוֹת אֲרִיקֵֽם (תהלים יח, מג), לפי דעתי שהנח תמורת הדגש כי היה ראוי להדגש והוא מענין רקק בדברי רבותינו ז"ל (הולין כו, ע"ב) עוף שנברא מן הרקק הכשרו בסימן אחד. והרקק הוא הטיט הנרוק. ואפשר להיות אריקם מענין וְרַקּוֹת בָּשָׂר (בראשית מא, יט), וּרְקִיקֵי מַצּוֹת (שמות כט, ב), שהוא ענין הדלות. 

ריר  
רָר בְּשָׂרוֹ (ויקרא טו, ג). והשם בְּרִיר חַלָּמֽוּת (איוב ו, ו), וַיּוֹרֶד רִירוֹ אֶל־זְקָנֽוֹ (שמואל א' כא, יד), בב"א בלע"ז.

רכך  
יַעַן רַךְ־לְבָבְךָ (מלכים ב' כב, יט), רַכּוּ דְבָרָיו מִשֶּׁמֶן (תהלים נה, כב). והתאר רַךְ וָטוֹב (בראשית יח, ז). רַךְ וּמָשׁוּחַ מֶלֶךְ (שמואל ב' ג, לט), כלומר בענין המלוכה היה רך עדיין כמו שהנער רך. רַךְ וְיָחִיד לִפְנֵי אִמִּֽי (משלי ד, ג) כִּֽי־הַיְלָדִים רַכִּים (בראשית לג, יג), רַכָּה וַֽעֲנֻגָּֽה (ישעיה מז, א), וְעֵינֵי לֵאָה רַכּוֹת (בראשית כט, יז). והנפעל אַל־יֵרַךְ לְבַבְכֶם (דברים כ, ג), ושלא נזכר פעלו מהדגוש [פֻּעַל] וְלֹא רֻכְּכָה בַּשָּֽׁמֶן (ישעיה א, ו). והפעל הכבד [הִפְעִיל] וְאֵל הֵרַךְ לִבִּי (איוב כג, טז). והשם וְהֵבֵאתִי מֹרֶךְ (ויקרא כו, לו), בפלס בְּמֹעַל יְדֵיהֶם (נחמיה ח, ו). 

רכב  
אֲשֶׁר־רָכַבְתָּ עָלַי (במדבר כב, ל), וַתִּרְכַּבְנָה עַל־הַגְּמַלִּים (בראשית כד, סא), רֹכֵב שָׁמַיִם (דברים לג, כו), לָרֹֽכֵב בִּשְׁמֵי שְׁמֵי־קֶדֶם (תהלים סח, לד), כִּי אִם־הַבְּהֵמָה אֲשֶׁר אֲנִי רֹכֵב בָּֽהּ (נחמיה ב, יב). וַיִּפֹּל רֹֽכְבוֹ אָחֽוֹר (בראשית מט, יז), פירוש רוכב בו או עגליו. צְלַח רְכַב (תהלים מה, ה), הַֽחֲמוֹרִים לְבֵֽית־הַמֶּלֶךְ לִרְכֹּב (שמואל ב' טז, ב). והשם לסוס או לכל בהמה שירכב אדם עליה וְסוּס דֹּהֵר וּמֶרְכָּבָה מְרַקֵּדָֽה (נחום ג, ב). בפתח המ"ם כי כן נמצא במקצת הספרים המדוייקים. אבל מצאנו במסרה כל לשון מרכבה בלשון יחיד בשלש נקודות במו וַיֶּאְסֹר יוֹסֵף מֶרְכַּבְתּוֹ (בראשית מו, כט), וַיְהִי לִשְׁלֹמֹה אַרְבָּעִים אֶלֶף אֻרְוֹת סוּסִים לְמֶרְכָּבוֹ (מלכים א' ה, ו), חוץ מאחד בְּמִרְכֶּבֶת הַמִּשְׁנֶה (בראשית מא, מג), בחירק, וכל לשון רבים בפתח, מַרְכְּבֹת פַּרְעֹה (שמות טו, ד), מַרְכְּבוֹת עַמִּי־נָדִֽיב (שיר השירים ו, יב), כְּקוֹל מַרְכָּבוֹת (יואל ב, ה), וְהִנֵּה אַרְבַּע מַרְכָּבוֹת (זכריה ו, א), פַּֽעֲמֵי מַרְכְּבוֹתָֽיו (שופטים ה, כח). ופירוש בְּמִרְכֶּבֶת הַמִּשְׁנֶה במרכבת האיש המשנה אשר לפרעה. ויש שהוא שם כולל לסוסים רבים או לזולתם ביחד בַּמֶּרְכָּבָה הָרִֽאשֹׁנָה (זכריה ו, ב), וְהִנֵּה אַרְבַּע מַרְכָּבוֹת (שם ו, א), מַרְכְּבֹת פַּרְעֹה וְחֵילוֹ (שמות טו, ד). והמפרשים פירשו כי סתם מרכבה אַרְבָּעָה סוסים לפי שמצאנו וַתֵּצֵא מֶרְכָּבָה מִמִּצְרַיִם בְּשֵׁשׁ מֵאוֹת כֶּסֶף וְסוּס בַּֽחֲמִשִּׁים וּמֵאָה (מלכים א' י, כט). וּלְתַבְנִית הַמֶרְכָּבָה הַכְּרֻבִים זָהָב (דברי הימים א' כח, יח), פירוש מרכבות חיות הקדש כי בהם פני הכרוב. וְאֶת־מַרְכְּבוֹת הַשֶּׁמֶשׁ שָׂרַף בָּאֵֽשׁ (מלכים ב' כג, יא), פירוש שהיו מדרגות לעבודת השמש. ובמשקל אחר שֵׁשׁ־מֵאוֹת רֶכֶב בָּחוּר (שמות יד, ז), בשש נקודות. ובָּחוּר תאר לרֶכֶב. וְרָאָה רֶכֶב צֶמֶד פָּֽרָשִׁים (ישעיה כא, ז), כלומר שהיו פרשים רוכבים עליו, כי יש שירכבו עליו אנשים שאינם פרשים לפיכך סמכו אל הפרשים. וְנִפַּצְתִּי בְךָ רֶכֶב וְרֹֽכְבֹֽו (ירמיה נא, כא), שְׁנֵי רֶכֶב סוּסִים (מלכים ב' ז, יד), בְּסוּסָו [בְּסוּסָיו] וּבְרִכְבּוֹ (שם ה, ט), פירוש רכב בהמות אחרות לא סוסים. רֶכֶב חֲמוֹר רֶכֶב גָּמָל (ישעיה כא, ז). ומשקל אחר הַשָּֽׂם־עָבִים רְכוּבוֹ (תהלים קד, ג), שם מרכבו. וַיֹּאמֶר לְרַכָּבוֹ (מלכים א' כב, לד), קַח רַכָּב וּֽשְׁלַח לִקְרָאתָם (שם ב' ט, יז), הוא תאר לאיש הרוכב עם הפרש והוא נושא כליו. ושם לכלי שרוכב עליו על הסוס או על כל בהמה הנקרא בדברי רבותינו ז"ל סרגל ונקרא בלע"ז סיל"א. אֶל־חֵיק הָרָֽכֶב (שם א' כב, לה). ומשקל אחר וְכָל־הַמֶּרְכָּב אֲשֶׁר יִרְכַּב עָלָיו (ויקרא טו, ט), מֶרְכָּבוֹ אַרְגָּמָן (שיר השירים ג, י), בסגול המ"ם. ומשקל אחר בְבִגְדֵי־חֹפֶשׁ לְרִכְבָּֽה (יחזקאל כז, כ), פירוש בגדים לתיקון המרכבה. ואפשר שהוא מקור. והפעל הכבד [הִפְעִיל] וַיַּרְכֵּב אֹתוֹ בְּמִרְכֶּבֶת הַמִּשְׁנֶה אֲשֶׁר־לוֹ (בראשית מא, מג), וַיַּרְכִּבוּ אֶת־אֲרוֹן הָֽאֱלֹהִים אֶל־עֲגָלָה חֲדָשָׁה (שמואל ב' ו, ג). ועל דרך משל וְהִרְכַּבְתִּיךָ עַל־בָּמֳותֵי [בָּמֳתֵי] אָרֶץ (ישעיה נח, יד), יַרְכִּבֵהוּ עַל־בָּמֳותֵי אָרֶץ (דברים לב, יג), הִרְכַּבְתָּ אֱנוֹשׁ לְרֹאשֵׁנוּ (תהלים סו, יב), אַרְכִּיב אֶפְרַיִם (הושע י, יא). ובתפישת הקשת כיד הַרְכֵּב יָֽדְךָ עַל־הַקֶּשֶׁת וַיַּרְכֵּב יָדוֹ (מלכים ב' יג, טו). לֹא־יַֽחֲבֹל רֵחַיִם וָרָכֶב (דברים כר, ו), היא האבן העליונה שברחים. וכבר פירשנו הפסוק הזה בשרש ריח. 

רכל  
בְּעִיר רֹֽכְלִים שָׂמֽוֹ (יחזקאל יז, ד), וַיָּלִינוּ הָרֹֽכְלִים וּמֹֽכְרֵי כָל־מִמְכָּר (נחמיה יג, כ), רֹכֶלֶת הָֽעַמִּים (יחזקאל כז, ג) דְּדָן רֹֽכַלְתֵּךְ (שם כז, כ), אַשּׁוּר כִּלֽמַד רֹֽכַלְתֵּֽךְ (שם כז, כג), תרגום יונתן מְדִינַן אַתּוּר וּמָדַי אִינוּן תַּגָרֵיךְ. וכבר כתבנו כלם בשרש לָמַד פירוש אחר. בְּנֵי דְדָן רֹֽכְלַיִךְ (שם כז, טו), הם הסוחרים. והשם לסחורה רכלה, בְּרֹב רְכֻלָּֽתְךָ (שם כח, טז), וּבָֽזְזוּ רְכֻלָּתֵךְ (שם כו, יב). ומשקל אחר וַֽאֲרֻזִים בְּמַרְכֻלְתֵּֽךְ (שם כז, כד). ויש שיאמר על הבשם לבד מכלל הסוחרים מִכֹּל אַבְקַת רוֹכֵֽל (שיר השירים ג, ו), הֶֽחֱזִיקוּ הַצֹּֽרְפִים וְהָרֹֽכְלִֽים (נחמיה ג, לב). ואפשר שיהיו כמוהם וַיָּלִינוּ הָרֹֽכְלִים וּמֹֽכְרֵי כָל־מִמְכָּר (שם יג, כ). לֹֽא־תֵלֵךְ רָכִיל (ויקרא יט, טז), הֹֽלְכֵי רָכִיל (ירמיה ו, כח), אַנְשֵׁי רָכִיל הָיוּ בָךְ (יחזקאל כב, ט), רכיל הוא שם למלשינות. ונשתתף הלשון הזה עם ההליכה, לפי שהמלשין הולך בבית חבירו ומה ששמע בביתו הולך ומספר לחבירו. וגם זה הענין קרוב לענין הראשון כי המלשין כמו הרוכל הסוחר שיש בידו כמה מיני סחורות. וכן הבשם שנקרא רוכל יש בידו כמה מיני בשמים כמו שאמר מִכֹּל אַבְקַת רוֹכֵֽל. וכן המלשין מאסף הדברים מזה ומזה ומספר לזה ולזה. או כמו שהסוחר מעתיק הסחורות כי יקנה מזה וימכור לזה כן המלשין מעתיק הדברים שמע מזה ויספר לזה. 

רכס  
וְהָֽרְכָסִים לְבִקְעָֽה (ישעיה מ, ד), ההרים הגבוהים. ומשקל אחר מֵֽרֻכְסֵי אִישׁ (תהלים לא, כא), מגאות בני אדם ומגבהותם. והפעל ממנו וְיִרְכְּסוּ אֶת־הַחֹשֶׁן (שמות כח, כח), כלומר יגביהו החשן לחברו עם האפוד שהוא למעלה ממנו.

רכשׁ  
רֹכְבֵי הָרֶכֶשׁ (אסתר ח, י), רְתֹם הַמֶּרְכָּבָה לָרֶכֶשׁ (מיכה א, יג), בשש נקודות. כתב רבי יונה כי הם הסוסים הטובים שלא עברו עליהם שנים רבות. ויתכן היותם בהמות אחרות לא ידענום כי הנה אמר בְּיַד הָרָצִים בַּסּוּסִים רֹכְבֵי הָרֶכֶשׁ (אסתר ח, י), ואמר וְהַשְּׂעֹרִים וְהַתֶּבֶן לַסּוּסִים וְלָרָכֶשׁ (מלכים א' ה, ח), דומה שהוא מין אחר זולתי הסוסים. וְאֶת־כָּל־רְכֻשׁוֹ אֲשֶׁר רָכָשׁ (בראשית לא, יח), וְאַֽחֲרֵי־כֵן יֵֽצְאוּ בִּרְכֻשׁ גָּדֽוֹל (שם טו, יד), וּמִגְרְשֵׁיהֶם יִהְיוּ לִבְהֶמְתָּם וְלִרְכֻשָׁם וּלְכֹל חַיָּתָֽם (במדבר לה, ג), וְאֵת כָּל־הָֽאָדָם אֲשֶׁר לְקֹרַח וְאֵת כָּל־הָֽרְכֽוּשׁ (שם טז, לב), כָּל־אֵלֶּה שָׂרֵי הָֽרְכוּשׁ אֲשֶׁר לַמֶּלֶךְ דָּוִֽיד (דברי הימים א' כז, לא). השם הזה כולל כל ממון האדם קנה הבהמה וכסף וזהב וכל מטלטלין. וכן תֶּן־לִי הַנֶּפֶשׁ וְהָֽרְכֻשׁ קַח־לָֽךְ (בראשית יד, כא), פירוש הנפש נפש האדם כי לא היה מבקש ממנו כי אם האדם ויקח לו המקנה וכל הממון.

רמם  
וּרְאֵה רֹאשׁ כּֽוֹכָבִים כִּי־רָֽמּוּ (איוב כב, יב). ולגזרת פעול רוֹמּוּ מְעַט וְֽאֵינֶנּוּ (שם כד, כד), וַיָּרָם כְּבֽוֹד־י"י מֵעַל הַכְּרוּב (יחזקאל י, ד). והנפעל וַיֵּרֹמּוּ הַכְּרוּבִים (שם י, טו), הֵרֹמּוּ מִתּוֹךְ הָֽעֵדָה הַזֹּאת (במדבר יז, י), עַתָּה אֵֽרוֹמָם (ישעיה לג, י). או הם ממין התפעל כמו שכתבנו בחלק הדקדוק. ובנין פועל הכבד [פִּעֵל] וְרוֹמַם תַּחַת לְשׁוֹנִֽי (תהלים סו, יז), פירוש מה שתחת לשוני רומם וגדל אותו. והוא רמז ללב. וכן יַחַד לֹא יְרוֹמֵֽם (הושע יא, ו), פירוש לא ירומם הקדוש ברוך הוא לא יגדלהו, כי הנביאים מוכיחים וקוראים אותם שישובו אל אל עליון וגדלוהו וירוממוהו בתפלתם וכולם יחד אין אחד מהם שירומם אותו, והנה לא תועיל תוכחות הנביאים. וכן עַל־כֵּן לֹא תְרוֹמֵֽם (איוב יז, ד), דבק עם הפסוק הסמוך לו לחלק יגיד רעים, והוא תפלה למקום ברוך הוא, ופירוש לֹא תְרוֹמֵֽם למי שיגיד לרעיו חלקלקות ולא יוכיחנו על פשעיו באמת, כי אף על פי שיש ברעי אלה שיכירו כי אתי האמת ידברו חלקלקות עם רעיהם להרשיעני שלא כדין. הנה פירשרתי לך שלש המלות האלה יוצאות, ואינן עומדות כדעת רבי יונה. ויתכן היות לא ירומם, עַל־כֵּן לֹא תְרוֹמֵֽם, מנחי העי"ן. ויתכן וְרוֹמַם תַּחַת לְשׁוֹנִֽי מבנין פועל מנחי העי"ן. ופירוש רוֹמּוּ מְעַט נתגאו וגבהו מעט הרשעים ואינם כי רגע יאבדו. וְרִמָּה תְּכַסֶּה עֲלֵיהֶֽם (איוב כא, כו), תַּחְתֶּיךָ יֻצַּע רִמָּה (ישעיה יד, יא), מְתָקוֹ רִמָּה (איוב כד, כ), ידוע. והתפעל ממנו וַיָּרֻם תּֽוֹלָעִים וַיִּבְאַשׁ (שמות טז, כ), בשרק להבדיל בינו ובין וַיָּרָם כְּבֽוֹד י"י (יחזקאל י, ד).

רמה  
רָמָה בַיָּֽם (שמות טו, א), פָּרָשׁ וְרֹמֵה קֶשֶׁת (ירמיה ד, כט), נוֹשְׁקֵי רוֹמֵי־קָשֶׁת (תהלים עח, ט), רָמַת לֶֽחִי (שופטים טו, יז), ענין ההשלכה ידוע. והשם מזה הָיוּ כְּקֶשֶׁת רְמִיָּה (הושע ז, טז). ורבי יונה פירש מזה וּמִלֵּאתִי הַגֵּֽאָיוֹת רָמוּתֶֽךָ (יחזקאל לב, ה), כלומר אשר יפלו חללים מהמונך. וענין אחר כֵּֽן־אִישׁ רִמָּה אֶת־רֵעֵהוּ (משלי כו, יט), לָמָּה רִמִּיתָנִי (שמואל א' כח, יב), הֵמָּה רִמּוּנִי (איכה א, יט). וְאִם־לְרַמּוֹתַנִי לְצָרַי (דברי הימים א' יב, יז), בפתח מקום צרי. והשם וְלוֹ תְּֽדַבְּרוּ רְמִיָּֽה (איוב יג, ז), בפלס בִּצְדִיָּה (במדבר לה, כ). והתאר לָשׁוֹן רְמִיָּֽה (תהלים קכ, ג), בפלס עֲנִיָּה סֹֽעֲרָה (ישעיה נד, יא), שְׁבִיָּה בת ציון (ישעיה נב, ב). ומשקל אחר השם הֶחֱזִיקוּ בַּתַּרְמִית (ירמיה ח, ה), וְתַרְמִות [וְתַרְמִית] לִבָּם (שם יד, יד). ומשקל אחר בְּתָרְמָה לֵאמֹר (שופטים ט, לא). ואדוני אבי ז"ל פירשו שם מקום לפי שלא נמצא משקלו בתוספת תי"ו. ומשקל אחר מֹֽאזְנֵי מִרְמָה (משלי יא, א), וּמִרְמוֹת וָתֹךְ (תהלים י, ז). ויתכן להיות מזה הענין כקשות רמיה, כלומר יורה ברמיה עד שלא ירגיש אדם בו. וכן כְּתַעַר מְלֻטָּשׁ עֹשֵׂה רְמִיָּֽה (שם נב, ד).


רמח  
וַיִּקַּח רֹמַח בְּיָדֽוֹ (במדבר כה, ז), מִרְקוּ הָֽרְמָחִים (ירמיה מו, ד), כמו מן בֹּקֶר בקרים. או הוא משקל אחר עִם־חַרְבֹֽתֵיהֶם רָמְחֵיהֶם וְקַשְּׁתֹֽתֵיהֶֽם (נחמיה ד, ז). ובמקצת ספרים מדויקים רָמְחֵיהֶם בקמץ הרי"ש עד העיקר במשקל חָדְשֵׁיכֶם וּמֽוֹעֲדֵיכֶם (ישעיה א, יד). וכן כתב רבי יונה. ענינו ידוע.

רמך  
בְּנֵי הָֽרַמָּכִֽים (אסתר ח, י) כתב אדוני אבי ז"ל בני הסוסיות ובלשון ערבי קורין לסוסיה רמכה. ופירוש אחשרתרנים גדול מתרין מינין מסוס ומחמור, כי אח"ש גדול בלשון פרס. ואולי היו פרדים גדולים בני הסוסיות.

רמן  
רִמּוֹן גַּם־תָּמָר וְתַפּוּחַ (יואל א, יב), וּמִן־הָֽרִמֹּנִים וּמִן־הַתְּאֵנִֽים (במדבר יג, כג), מֵֽעֲסִיס רִמֹּנִֽי (שיר השירים ח, ב), היו"ד כינוי המדבר או היא יו"ד היחש מיחס העסיס אל הרמון. ולזה הפירוש יהיה מעסיס משקל אחד בא המוכרת במשקל הסמוך והוא בשקל גְּבִיר. ויתכן עוד רמוני חסר מ"ם הרבים. ורבים כמוהו כאשר כתבנו בחלק הדקדוק מזה הספר. פַּֽעֲמֹן זָהָב וְרִמּוֹן (שמות כח, לד), עגול וחלול ועשוי כמין רמון. 

רמס  
יִרְמֹס אֶת־כָּל־חֽוּצוֹתָיִךְ (יחזקאל כו, יא), תִּרְמֹס כְּפִיר וְתַנִּֽין (תהלים צא, יג), וְיִרְמֹס לָאָרֶץ חַיָּי (שם ז, ו), רְמֹס חֲצֵרָֽי (ישעיה א, יב), וְרִמְסִי בַחֹמֶר (נחום ג, יד). והשם וְהָיָה לְמִרְמָֽס (ישעיה ה, ה), קמץ כמשפט, ובסמוך בפתח מִרְמַס רַגְלֵיכֶם תִּרְעֶינָה (יחזקאל לד, יט). ובא בפתח שלא בסמיכות וּלְשׂיּמוֹ [וּלְשׂוּמוֹ] מִרְמָס (ישעיה י, ו). וכבר כתבנו הדומים לו בחלק הדקדוק. והנפעל בְּרַגְלַיִם תֵּֽרָמַסְנָה (שם כח, ג), ענין הדריכה בחזקה ובהשחתה. והנכתב בשֹי"ן ענינו קרוב לזה בְּכֹל אֲשֶׁר תִּרְמֹשׂ הָֽאֲדָמָה (בראשית ט, ב), בּֽוֹ־תִרְמֹשׂ כָּל־חַיְתוֹ־יָֽעַר (תהלים קד, כ), תַּבְנִית כָּל־רֹמֵשׂ בָּֽאֲדָמָה (דברים ד, יח), וְכֹל נֶפֶשׁ הַֽחַיָּה הָֽרֹמֶשֶׂת בַּמָּיִם (ויקרא יא, מו), הָֽרֹמֶשֶׂת עַל־הָאָֽרֶץ (בראשית א, כח). כָּל־רֶמֶשׂ אֲשֶׁר הוּא־חַי (שם ט, ג), בשש נקודות ענין דריכה והילוך.

רנן  
וְתָרֹן לְשׁוֹן אִלֵּם (ישעיה לה, ו), יָרֹנּוּ ישְׁבֵי סֶלַע (שם מב, יא). יָרוּן וְשָׂמֵֽחַ (משלי כט, ו), בשרק בפלס יָשׁוּד צָהֳרָֽיִם (תהלים צא, ו). רָנִּי וְשִׂמְחִי (זכריה ב, יד), וַיַּרְא כָּל־הָעָם וַיָּרֹנּוּ (ויקרא ט, כד), קוּמִי רֹנִּי בַלַּיְלָ [בַלַּיְלָה] (איכה ב, יט), חָכְמוֹת בַּחוּץ תָּרֹנָּה (משלי א, כ), בְּרָן־יַחַד כּוֹכְבֵי בֹקֶר (איוב לח, ז), מקור או שם. והמקובץ ממנו רָנֵּי פַלֵּט (תהלים לב, ז), פירוש רננות של הצלה. ופירוש בְּרָן־יַחַד כּוֹכְבֵי בֹקֶר כתב החכם רבי אברהם אבן עזרא ככבי בקר הם השבעה משרתים ויקראו גם כן ככבי אור, ובני אלהים הם המערכות העליונות ותנועתם היא רנתם ותרועתם. והשם עוד פִּצְחִי רִנָּה (ישעיה נד, א), וַיַּֽעֲבֹר הָֽרִנָּה בַּמַּֽחֲנֶה (מלכים א' כב, לו), וְכַשְׂדִּים בָּֽאֳנִיּוֹת רִנָּתָֽם (ישעיה מג, יד), הַקְשִׁיבָה רִנָּתִי (תהלים יז, א). והשם השלם בֹּאוּ לְפָנָיו בִּרְנָנָֽה (שם ק, ב), אַל־תָּבֹא רְנָנָה בֽוֹ (איוב ג, ז), כִּי רִנְנַת רְשָׁעִים מִקָּרוֹב (שם כ, ה). וההתפעל כְּגִבּוֹר מִתְרוֹנֵן מִיָּֽיִן (תהלים עח, סה), והפעל הכבד [הִפְעִיל] הַרְנִינוּ לֵאלֹהִים עוּזֵּנוּ (שם פא, ב), פירוש אמרו רנה. הַרְנִינוּ גוֹיִם עַמּוֹ (דברים לב, מג), פירוש אתם הגוים שהם עמו הרנינו כי דם עבדיו יקום. ואשר הוא יוצא לשנים וְלֵב אַלְמָנָה אַרְנִֽן (איוב כט, יג), מוֹצָאֵי־בֹקֶר וָעֶרֶב תַּרְנִֽין (תהלים סח, ט), על דרך בְּרָן־יַחַד כּוֹכְבֵי בֹקֶר. ויש מפרשים הרנינו הכריזו כמו חָכְמוֹת בַּחוּץ תָּרֹנָּה, רני בלילה, ויעבר הרנה, שהטעם הכריז, ופירושו בכל מקום שיהיו עם י"י הכריזו עליהם כי דם עבדיו יקום. וכבד אחר [פִּעֵל] וּבָאוּ וְרִנְּנוּ בִמְרוֹם־צִיּוֹן (ירמיה לא, יא), רַנֵּן יְרַנֵּֽנוּ (תהלים קלב, טז), אַף גִּילַת וְרַנֵּן (ישעיה לה, ב). ושלא נזכר פעלו ממנו [פֻּעַל] וּבַכְּרָמִים לֹֽא־יְרֻנָּן (שם טז, י), ענינם ענין הצעקה בכה, יש מהם לשירה ולשמחה, ויש מהם להכרזה, ויש לתפלה ויש לבכי ואנקה כמו וְכַשְׂדִּים בָּֽאֳנִיּוֹת רִנָּתָֽם (שם מג, יד), כל אחד ממנו לפי מקומו. ופירוש כְּגִבּוֹר מִתְרוֹנֵן מִיָּֽיִן, כאדם שנרדם מרוב היין ששתה ועתה הוא מקיץ מיינו וצועק ומתרונן. ואמר כְּגִבּוֹר כי לא תחסר הגבורה ממנו כי אם בעבור היין, כך הקדוש ברוך הוא דומה לישן או לנרדם מהיין, שהיה רואה בעונות ישראל ובחטאתם והיה כישן ונרדם מחריש להם, וכשגברו עליהם עונתם והכעיסוהו במעשיהם הרעים התנקם בהם והיה כְּגִבּוֹר מִתְרוֹנֵן מִיָּֽיִן וַיַּךְ־צָרָיו אָחוֹר (תהלים עח, סו) וַיִּמְאַס בְּאֹהֶל יוֹסֵף (תהלים עח, סז). ואמר זה על חרבן משכן שילה. כְּנַף־רְנָנִים (איוב לט, יג), שם עוף נקרא כן. אולי הוא מרנן ויפה קול, או מרנן ומתעלם בכנפיו שהם יפות כמו הטווס. ואולי הוא הוא. 

רנב  
כתב רבי יונה בזה השרש וְאֶת־הָֽאַרְנֶבֶת (ויקרא יא, ו), רצונו לומר שהאל"ף נוספת. ואין לו ראיה בזה. ויתכן שהאל"ף שרשית. והארנבת היא חיה ידועה נקראת בלשון נקבה, כי אומרים כי הזכר שבהם לא יראה זכרותו והזכרים כנקבות. ויש אומרים כי ארנבת לשון זכר הוא ועל הזכר ידבר והנקבה בכלל כמו גמל, ושפן, וחזיר. ולא יתכן שהרי זכרם בלשון נקבה כי מעלת גרה היא וּפַרְסָה לֹא הִפְרִיסָה (שם), ויתכן כי זכר הנקבה והוא הדין לזכר. וכבר בארנו ענין זה בחלק הדקדוק בשער השמות. 

רנה  
עָלָיו תִּרְנֶה אַשְׁפָּה (איוב לט, כג), ענין רנה. ורנן ורנה ענין אחד הם. 

רסס  
לָרֹס אֶת־הַסֹּלֶת (יחזקאל מו, יד). והשם רְסִיסֵי לָֽיְלָה (שיר השירים ה, ב), ענינו הזילוף. ותרגום וְכִרְבִיבִים עֲלֵי־עֵֽשֶׂב (דברים לב, ב) וּכִרְסִיסֵי מַלְקוֹשָׁא. וְהִכָּה הַבַּיִת הַגָּדוֹל רְסִיסִים (עמוס ו, יא), ענין שבירה ורציצה ובסמ"ך כמו בצד"י. וכן במשנה (שבת פרק שמיני משנה ה. דף פ, ע"ב) קנה כדי לעשות בו קולמוס, ואם היה עבה או מרוסס כדי לבשל ביצה קלה שבבצים. 

רסן  
וְרֶסֶן מַתְעֶה (ישעיה ל, כח), וְרֶסֶן מִפָּנַי שִׁלֵּֽחוּ (איוב ל, יא), בשש נקודות. ופירוש הפסוק כלומר שלא יראו ולא בושו מפני, וכאילו טרם זה היה חוסם פיהם ברסן כמו שעושים לבהמות, כמו שאומר בפסוק בְּמֶתֶג וָרֶסֶן עֶדְיוֹ לִבְלוֹם (תהלים לב, ט), שמשימין אותו בפי הבהמות להנהיגם כרצון הרוכב, ואומר כי עתה שלחו הרסן מפניו כלומר שלא ייראו אותו. ועל דרך הדמיון בְּכֶפֶל רִסְנוֹ מִי יָבֽוֹא (איוב מא, ה). 

רעב  
רָשׁוּ וְרָעֵבוּ (תהלים לד, יא), לֹא יִרְעָבוּ וְלֹא יִצְמָאוּ (ישעיה מט, י). והשם וַיְהִי רָעָב בָּאָרֶץ (בראשית יב, י), הֲתָבוֹא לְךָ שֶֽׁבַע שָׁנִים רָעָב בְּאַרְצֶךָ (שמואל ב' כד, יג). ומשקל אחר וּבִימֵי רְעָבוֹן יִשְׂבָּֽעוּ (תהלים לז, יט). ובסמוך וְאֶת־רַֽעֲבוֹן בָּֽתֵּיכֶם (בראשית מב, לג), והוא חסר ופירושו ואת שבר רעבון בתיכם. או פירושו כמשמעו מה שהוא רַֽעֲבוֹן בָּֽתֵּיכֶם קְחוּ וָלֵֽכוּ, והוא הלחם שהם רעבים אליו, אם כן הוא רעבונם. והכבד [הִפְעִיל] לֹֽא־יַרְעִיב י"י נֶפֶשׁ צַדִּיק (משלי י, ג), וַֽיְעַנְּךָ וַיַּרְעִבֶךָ (דברים ח, ג). 

רעד  
הַמַּבִּיט לָאָרֶץ וַתִּרְעָד (תהלים קד, לב). והשם יֹֽאחֲזֵמוֹ רָעַד (שמות טו, טו). ובה"א הנקבה רְעָדָה אֲחָזָתַם שָׁם (תהלים מח, ז). והכבד [הִפְעִיל] והוא פעל עומד עָמַדְתִּי מַרְעִֽיד (דניאל י, יא), מַרְעִידִים עַל־הַדָּבָר (עזרא י, ט), ידוע.

רעה  
וְרָעָה הַכַּרְמֶל וְהַבָּשָׁן (ירמיה נ, יט), וְרָעוּ כְבָשִׂים (ישעיה ה, יז), אֶפְרַיִם רֹעֶה רוּחַ (הושע יב, ב), כָּל־רֹעַיִךְ תִּרְעֶה־רוּחַ (ירמיה כב, כב), רֹעֶה אֵפֶר (ישעיה מד, כ), יִהְיוּ רֹעִים בַּמִּדְבָּר (במדבר יד, לג) לִרְעוֹת בַּגַּנִּים (שיר השירים ו, ב). והיוצא לשנים פעולים הָֽאֱלֹהִים הָֽרֹעֶה אֹתִי (בראשית מח, טו), י"י רֹעִי (תלהים כג, א), אֲנִי אֶרְעֶה צֹאנִי (יחזקאל לד, טו), כָּל־רֹעַיִךְ תִּרְעֶה־רוּחַ (ירמיה כב, כב), רצונו לומר רועיך שהוא יוצא לשנים פעולים ותרעה רוח שהרוח תרעם ותאכלם. לִרְעוֹת אֶת־צֹאן אֲבִיהֶם בִּשְׁכֶֽם (בראשית לז, יב), וַיִּרְעֵם כְּתֹם לְבָבוֹ (תהלים עח, עב), רְעֵה אֶת־צֹאן הַֽהֲרֵגָֽה (זכריה יא, ד), כְּאֹהֶל רֹעִי (ישעיה לח, יב), כמו רועה, היו"ד תמורת ה"א למ"ד הפעל. וכן הוֹי רֹעִי הָֽאֱלִיל (זכריה יא, יז). וְרָעוּ אֶתְכֶם דֵּעָה וְהַשְׂכֵּֽיל (ירמיה ג, טו), וַֽהֲקִֽמֹתִי עֲלֵיהֶם רֹעִים וְרָעוּם (שם כג, ד). והשם כְּמַרְעִיתָם וַיִּשְׂבָּעוּ (הושע יג, ו), וזה השם הוא שם לצאן עצמם. וְכָל־מַרְעִיתָם נָפֽוֹצָה (ירמיה י, כא). וכן כִּֽי־שֹׁדֵד י"י אֶת־מַרְעִיתָֽם (שם כה, לו). או יהיה על מקום המרעה כמו שאמר אחריו וְנָדַמּוּ נְאוֹת הַשָּׁלוֹם. ויש מפרשים מזה וּרְעוּת רֽוּחַ (קהלת א, יד), רַעְיוֹן רֽוּחַ (שם א, יז), על דרך אֶפְרַיִם רֹעֶה רוּחַ, כלומר שלא יועיל ולא ישביע. והשם למקום המרעה מִרְעֶה שָׁמֵן וָטוֹב (דברי הימים א' ד, מ). ומשקל אחר וְעֶשְׂרִים בָּקָר רְעִי (מלכים א' ה, ג), רוצה לומר מפוטמים. וענין שני וְרֹעֶה כְסִילִים (משלי יג, כ), וְרֹעֶה זֽוֹלְלִים יַכְלִים אָבִֽיו (שם כח, ז), וְרֹעֶה זוֹנוֹת (שם כט, ג). והכבד [פִּעֵל] אֲשֶׁר רֵעָה לֽוֹ (שופטים יד, כ). והשם וַתְּהִי אֵשֶׁת שִׁמְשׁוֹן לְמֵרֵעֵהוּ (שם), וַֽאֲחֻזַּת מֵֽרֵעֵהוּ (בראשית כו, כו), שְׁלשִׁים מֵֽרֵעִים (שופטים יד, יא), המ"ם בצרי , אַף כִּי מְרֵעֵהוּ רָֽחֲקוּ מִמֶּנּוּ (משלי יט, ז), המ"ם בשוא. ומשקל אחר רֵעֶה דָוִד (שמואל ב' טז, טז), רֵעֶה הַמֶּֽלֶךְ (מלכים א' ד, ה), יאמר ממנו לנקבה רֵעָה ולרבות רֵעוֹת. רֵעוֹתֶיהָ מוּבָאוֹת לָֽךְ (תהלים מה, טו). ומשקל אחר נקבה רַעְיָה, רַעְיָתִי יָפָתִי (שיר השירים ב, י).  ומשקל אחר וְאִשָּׁה רְעוּתָהּ (ירמיה ט, יט). וההתפעל אַל־תִּתְרַע אֶת־בַּעַל אָף (משלי כב, כד). ויש מפרשים מזה הענין וּרְעוּת רֽוּחַ, ורַעְיוֹן רֽוּחַ. ואפשר להיות מזה השרש רֵֽעֲךָ וְרֵעַה [וְרֵעַ] אָבִיךָ (משלי כז, י), בנפול למ"ד הפעל ויהיה רֵעַ בשקל בֵּן ששרשו בָּנָה. וכן שָׁמַעְנוּ גְאוֹן־מוֹאָב גֵּא מְאֹד (ישעיה טז, ו), ששרשו גָּאָה ואף על פי שבא בחבור הקבוץ רעים רֵעִים (שם יט, ד), רֵעֵי אִיּוֹב (איוב ב, יא), כדרך נחי העי"ן, כי בדרך נחי הלמ"ד היה לו לומר רְעֵי בשקל בְּנֵי, פְּנֵי אולי בא כן מפני העי"ן שהיא גרונית שהיא לחטוף עליה ולומר רְעִי. והראיה כי הם מזה השרש היו"ד הכתובה במלה וּרְהַב רֵעֶֽיךָ (משלי ו, ג). וכן וְנָֽתַתִּי לְרֵעֶיךָ (שמואל ב' יב, יא), כתוב ביו"ד והם שניהם ענין יחיד אם כן היו"ד למ"ד הפעל. וענין אחר וּבְרַעְיוֹן לִבּוֹ (קהלת ב, כב). ומשקל אחר וּרְעוּת רֽוּחַ (שם א, יד). ובחסרון למ"ד הפעל בַּנְתָּה לְרֵעִי (תהלים קלט, ב), וְלִי מַה־יָּקְרוּ רֵעֶיךָ אֵל (שם קלט, יז), ענין כולם הרצון והמחשבה מתרגום רצון. ופירוש וְלִי מַה־יָּקְרוּ רֵעֶיךָ אֵל לפי שאמר בַּנְתָּה לְרֵעִי מֵרָחֽוֹק אמר כי אתה תבין רצוני ומחשבתי מרחוק קודם שאחשוב ויהיה לי רצון אבל רצונך ומחשבותיך הם יקרים לי כי לא אוכל לדעתם. ויש מפרשים מזה כִּֽי־אֵינָם יֽוֹדְעִים לַֽעֲשׂוֹת רָֽע (קהלת ד, יז), כלומר רצון הבורא. וענין אחר רֹעֶה עֲקָרָה לֹא תֵלֵד (איוב כד, כא), יִרְעוּךְ קָדְקֹֽד (ירמיה ב, טז), וְרָעוּ דָּלִיּוֹתָֽיו (שם יא, טז), וְרָעוּ אֶת־אֶרֶץ אַשּׁוּר בַּחֶרֶב (מיכה ה, ה). ויתכן להיות מן הענין הזה כל רועיך תרעה רוח, כלומר שהרוח שהם רודפים תשבר אותם ענינם ענין שבר. ואפשר שיהיה וְרָעוּ דָּלִיּוֹתָֽיו פעל עומר רוצה לומר ונשברו. ואפשר שיהיה נפעל מן השרש הזה יֵרַע שָׂרִיד בְּאָהֳלֽוֹ (איוב כ, כו), ואף על פי שהוא פתח והיה משפטו קמץ, ובא פתח לפי שהוא מלעיל. וכבר כתבנוהו בשרש יָרַע. וכן מפרשים מזה הענין וּרְעוּת רֽוּחַ.


רעל  
סַף־רַעַל (זכריה יב, ב). ובתוספת תי"ו וה"א הִשְׁקִיתָנוּ יַיִן תַּרְעֵלָֽה (תהלים ס, ה), כּוֹס הַתַּרְעֵלָה (ישעיה נא, יז). ובנין הפעל ממנו [הָפְעַל] וְהַבְּרושִׁים הָרְעָֽלוּ (נחום ב, ד), כתב רבי יונה ענין הכל מבוכה ומהומה.  וכן כתב אדוני אבי ז"ל ענין תַּרְעֵלָֽה והָרְעָֽלוּ לשון רעדה. ואנו רגילים לפרש סם המות. ויונתן תרגם וְרַבָּנֵי מַשִׁרְיָתְהוֹן מְסַרְבְּלִין בְּצִבְעוֹנִין. וענין אחר וְהַשֵּׁירוֹת וְהָֽרְעָלֽוֹת (ישעיה ג, יט), יש מפרשים מנבור"ש בלע"ז. ויש מפרשים מן המשנה (שבת פרק ששי משנה ו. דף סה, ע"א) ערביות יוצאות רעולות, ופירשו הגאונים ז"ל נשים ערביות יוצאות רעולות כדכתיב והשרות והרעלות, ושמו מלשון ערבי גר"ץ. ופירושו שמשימות צעיף על ראשן ומכסות כל הפנים שאין נראה להם אלא העינים וקשורות למטה. ויונתן תרגם חֲנִיסְנְסַיָא כמו שתרגם וְהָחַמָּנִֽים (ישעיה יז, ח). 

רעם  
רָֽעֲמוּ פָּנִֽים (יחזקאל כז, לה). והכבד [הִפְעִיל] בַּֽעֲבוּר הַרְּעִמָהּ (שמואל א' א, ו), ודגש הרי"ש כדגש מִקְּדָשׁ י"י (שמות טו, יז), ענין זעם פנים. וענין אחר יִרְעַם הַיָּם וּמְלֹאוֹ (תהלים צח, ז). והכבד [הִפְעִיל] אֵֽל־הַכָּבוֹד הִרְעִים (שם כט, ג), יַרְעֵם מִן־שָׁמַיִם (שמואל ב' כב, יד), וּבְקוֹל כָּמֹהוּ תַרְעֵֽם (איוב מ, ט). והשם וְרַעַם גְּבוּרֹתָו [גְּבוּרוֹתָיו] מִי יִתְבּוֹנָֽן (שם כו, יד), רַעַם שָׂרִים וּתְרוּעָֽה (שם לט, כה), הֲתַלְבִּישׁ צַוָּארוֹ רַעְמָֽה (שם לט, יט), ענינם כענין הרעשה. 

רען  
הפעל הזה נמצא כפול הלמ"ד וְכִפָּתוֹ לֹא רַֽעֲנָֽנָה (איוב טו, לב), פעל חולף כי הוא מלעיל. אַף־עַרְשֵׂנוּ רַֽעֲנָנָֽה (שיר השירים א, טז), תאר כי הוא מלרע. כְּזַיִת רַֽעֲנָן(תהלים נב, י), וְהָיָה עָלֵהוּ רַֽעֲנָן (ירמיה יז, ח), בְּשֶׁמֶן רַֽעֲנָֽן (תהלים צב, יא). והקבוץ ידגש דְּשֵׁנִים וְרַֽעֲנַנִּים יִהְיֽוּ (שם צב, טו), ענינם ענין לחות. ואמרו בְּשֶׁמֶן רַֽעֲנָֽן כלומר חדש.

רעף  
יִרְֽעֲפוּ עֲלֵי אָדָם רָֽב (איוב לז, כח), יִרְֽעֲפוּן דָּֽשֶׁן (תהלים סה, יב), יִרְֽעֲפוּ נְאוֹת מִדְבָּר (שם סח, יג), וּשְׁחָקִים יִרְֽעֲפוּ־טָֽל (משלי ג, כ). והכבד [הִפְעִיל] הַרְעִיפוּ שָׁמַיִם מִמַּעַל (ישעיה מה, ח), ענין הזלה. 

רעץ  
תִּרְעַץ אוֹיֵֽב (שמות טו, ו), וַיִּרְֽעֲצוּ וַיְרֹֽצְצוּ (שופטים י, ח), ענין שבירה. 

רעשׁ  
וְרָֽעֲשׁוּ מִפָּנַי דְּגֵי הַיָּם (יחזקאל לח, כ), אֶרֶץ רָעָשָׁה (שופטים ה, ד), יִרְֽעֲשׁוּ הָאִיִּֽים (יחזקאל כו, טו), תִּרְעַשְׁנָה חֽוֹמוֹתַיִךְ (שם כו, י), וַתִּרְעַשׁ הָאָרֶץ (ירמיה נא, כט). והנפעל נִרְעֲשָׁה הָאָרֶץ (ירמיה נ, מו). והכבד [הִפְעִיל] הִרְעַשְׁתִּי גוֹיִם (יחזקאל לא, טז), הִרְעַשְׁתָּה אֶרֶץ פְּצַמְתָּהּ (תהלים ס, ד), הֲתַרְעִישֶׁנּוּ כָּֽאַרְבֶּה (איוב לט, כ), מַרְעִישׁ מַמְלָכֽוֹת (ישעיה יד, טז). והשם רַעַשׁ גָּדוֹל (יחזקאל ג, יב), לַחְמְךָ בְּרַעַשׁ תֹּאכֵל (שם יב, יח), ענינם התנועה והרעדה טרמל"ו [טרימ"ר] בלע"ז. אבל יִרְעַשׁ כַּלְּבָנוֹן פִּרְיוֹ (תהלים עב, טז), אמרו שהוא כמו הפוך יעשר. ורבי יונה פירשו יפרה וירבה, ודמהו ללשון הערב האומר לברכה ולפריה רג"ש. וענין פִּרְיוֹ בניו, כלומר שירבו בניו כרבות עצי הלבנון. ורבי אברהם אבן עזרא ז"ל פירשו כפשוטו יִרְעַשׁ זה הפרי שהוא הבר. והטעם שיהיה גדול שירעש עצי הלבנון.

רפא  
וָשָׁב וְרָפָא לֽוֹ (ישעיה ו, י), רְפָאֵנִי י"י וְאֵרָפֵא (ירמיה יז, יד), וַיִּרְפָּא אֱלֹהִים (בראשית כ, יז), וַיַּֽחַנְטוּ הָרֹֽפְאִים (שם נ, ב), רֹפְאֵי אֱלִל (איוב יג, ד), דְּרָכָיו רָאִיתִי וְאֶרְפָּאֵהוּ (ישעיה נז, יח). והשם רפואה רְפֻאוֹת תְּעָלָה אֵין לָֽךְ (ירמיה ל, יג). ומשקל אחר רִפְאוּת תְּהִי לְשָׁרֶּךָ (משלי ג, ח). ומשקל אחר הִֽנְנִי מַֽעֲלֶה־לָּהּ אֲרֻכָה וּמַרְפֵּא (ירמיה לג, ו), לְאֵין מַרְפֵּֽא (דברי הימים ב' לו, טז). והנפעל נִרְפָּא הַנֶּתֶק טָהוֹר הוּא (ויקרא יג, לז). וְנִרְפּאוּ [וְנִרְפּוּ] הַמָּֽיִם (יחזקאל מז, ח), נחה האל"ף. רְפָאֵנִי י"י וְאֵרָפֵא (ירמיה יז, יד), אָז תֵּרָֽפְאוּ (שמואל א' ו, ג). וההתפעל לְהִתְרַפֵּא בְיִזְרְעֶאל (דברי הימים ב' כב, ו). והכבד [פִּעֵל] וְאֶת־הַֽחוֹלָה לֹֽא־רִפֵּאתֶם (יחזקאל לד, ד), וַֽיְרַפְּאוּ אֶת־שֶׁבֶר עַמִּי (ירמיה ו, יד), וְרַפֹּא יְרַפֵּֽא (שמות כא, יט). והוא יוצא לשלישי, רצה לומר שישכור לו הרופא. וכן אמר התרגום וְאֲגַר אָסְיָא יְשַׁלֵּם. וכן אמרו רבותינו ז"ל (בבא קמא פח, ע"א) שאם הוא רופא ורוצה לרפאתו אין שומעין לו דאסר ליה דמית עלי כאריא ארבא. ואשר בא ממנו כדרך בעלי הה"א שׁוּבוּ בָּנִים שֽׁוֹבָבִים אֶרְפָּה מְשׁוּבֹֽתֵיכֶם (ירמיה ג, כב), רְפָה שְׁבָרֶיהָ כִי־מָֽטָה (תהלים ס, ד), נכתבו בה"א ונקראו כבעלי האל"ף. יִמְחַץ וְיָדָו [וְיָדָיו] תִּרְפֶּֽינָה (איוב ה, יח). והכבד [פִּעֵל] וַיְרַפּוּ אֶת־שֶׁבֶר בַּת־עַמִּי (ירמיה ח, יא), רִפִּאנוּ אֶת־בָּבֶל (שם נא, ט), נכתב כבעלי האל"ף ונקרא בבעלי הה"א. והנפעל וְלֹא נִרְפָּתָה (שם), אֲשֶׁר לֹֽא־יוּכַל לְהֵֽרָפֵה עוֹד (שם יט, יא), וַיֵּֽרָפוּ הַמַּיִם (מלכים ב' ב, כב). והשם לְעֵת מַרְפֵּה וְהִנֵּה בְעָתָֽה (ירמיה ח, טו). ובדרך ההשאלה וַיְרַפֵּא אֶת־מִזְבַּח י"י הֶֽהָרֽוּס (מלכים א' יח, ל). וכן בדרך ההשאלה כַּֽאֲשֶׁר יִשְׁבֹּר אֶת־כְּלִי הַיּוֹצֵר אֲשֶׁר לֹֽא־יוּכַל לְהֵֽרָפֵה עוֹד (ירמיה יט, יא). וכן בדרך ההשאלה בענין הסליחה רְפָאָה נַפְשִׁי כִּי־חָטָאתִי לָֽךְ (תהלים מא, ה), וַיִּשְׁמַע י"י אֶל־יְחִזְקִיָּהוּ וַיִּרְפָּא אֶת־הָעָֽם (דברי הימים ב' ל, כ), וָשָׁב וְרָפָא לֽוֹ (ישעיה ו, י), והדומים להם.  ומהשרש הזה בענין אחר רְפָאִים יֵחָֽשְׁבוּ אַף־הֵם (דברים ב, יא), נִשְׁאַר מִיֶּתֶר הָֽרְפָאִים (שם ג, יא), ענינם גבורי הענקים. והיחיד מהם נוֹלַד לְהָֽרָפָֽא (דברי הימים א' כ, ו), אֵל נֽוּלְּדוּ לְהָֽרָפָא (שם כ, ח), והה"א ה"א הידיעה ונכתבו עם למ"ד השימוש כמו לְהָעָם הזה (דברי הימים ב' י, יז), לְהַגְּדוּד אֲשֶׁר־בָּא אֵלָיו (שם ב' כה, י) והדומים להם כמו שכתבנו בחלק הדקדוק. אלה השנים אשר בדברי הימים נכתבו באל"ף. ובספר שמואל (שמואל ב' כא, טז, יח, כ, כב) נכתבו הרפה להרפה בה"א והיא במקום אל"ף רפא, רפאים. וענין אחר אִם־רְפָאִים יָקוּמוּ (תהלים פח, יא), בִּקְהַל רְפָאִים יָנֽוּחַ (משלי כא, טז), כִּֽי־רְפָאִים שָׁם (שם ט, יח), הָֽרְפָאִים יְחוֹלָלוּ (איוב כו, ה), ענינם המתים. ויש מפרשים הָֽרְפָאִים יְחוֹלָלוּ רמז לגרגרי הזרע שהם מתחת הארץ כמתים ויחיו אחרי כן ויחוללו. ואמר מִתַּחַת מַיִם (שם) כמו מתחת והם סבה ללחות הארץ אשר ממנה יצמחו הזרעים. 

רפד  
יִרְפַּד חָרוּץ עֲלֵי־טִֽיט (איוב מא, כב). והשם רְפִידָתוֹ זָהָב (שיר השירים ג, י). והכבד [פִּעֵל] רִפַּדְתִּי יְצוּעָֽי (איוב יז, יד), ענין הצעה, רַפְּדוּנִי בַּתַּפּוּחִים (שיר רהשירים ב, ה), פירוש סמכוני או חזקוני בתפוחים שתציעו לפני.

רפה  
הִנֵּה נָא רָפָה הַיּוֹם לַעֲרֹב (שופטים יט, ט), אָז רָֽפְתָה רוּחָם (שם ח, ג) וַֽחֲשַׁשׁ לֶֽהָבָה יִרְפֶּה (ישעיה ה, כד).  ופירושו וחשש בלהבה ירפה. אז הוא יוצא ופירושו ולשון להבה ירפה החשש. והתאר הֶֽחָזָק הוּא הֲרָפֶה (במדבר יג, יח), וְהוּא יָגֵעַ וּרְפֵה יָדַיִם (שמואל ב' יז, ב), וְיָדַיִם רָפוֹת תְּחַזֵּֽק (איוב ד, ג). והשם מֵֽרִפְיֹון יָדָֽיִם (ירמיה מז, ג). והנפעל נִרְפִּים אַתֶּם (שמות ה, יז). וההתפעל הִתְרַפִּיתָ בְּיוֹם צָרָה (משלי כד, י), גַּם מִתְרַפֶּה בִמְלַאכְתּוֹ (שם יח, ט). והכבד [פִּעֵל] וּמְזִיחַ אֲפִיקִים רִפָּֽה (איוב יב, כא), תְּרַפֶּינָה כַנְפֵיהֶֽן (יחזקאל א, כד). כִּֽי־עַל־כֵּן הֽוּא־מְרַפֵּא אֶת־יְדֵי אַנְשֵׁי הַמִּלְחָמָה הַֽנִּשְׁאָרִים בָּעִיר (ירמיה לח, ד), כתוב באל"ף. וכן בא השם באל"ף כי מַרְפֵּא יַנִּיחַ חֲטָאִים גְּדוֹלִֽים (קהלת י, ד), חַיֵּי בְשָׂרִים לֵב מַרְפֵּא (משלי יד, ל), כלומר מי שיש לו לב רפה הוא חיי בשרים. ענין הרפיון ידוע. וענין קרוב לזה וַיִּרֶף מִמֶּנּוּ (שמות ד, כו). והכבד [הִפְעִיל] הֶרֶף מִמֶּנִּי וְאַשְׁמִידֵם (דברים ט, יד), הֶרֶף מֵאַף (תהלים לו, ח), לֹא אַרְפְּךָ (יהושע א, ה), לֹֽא־תַרְפֵּנִי עַד־בִּלְעִי רֻקִּֽ (איוב ז, יט).

רפס  
וַתִּרְפֹּס נַֽהֲרוֹתָֽם (יחזקאל לב, ב). בְּרַגְלֵיכֶם תִּרְפֹּשֽׂוּן (שם לד, יח), כתוב בשׁי"ן. וההתפעל מִתְרַפֵּס בְּרַצֵּי־כָסֶף (תהלים סח, לא), לֵךְ הִתְרַפֵּס וּרְהַב רֵעֶֽיךָ (משלי ו, ג). והשם וּמִרְפַּשׂ רַגְלֵיכֶם תִּשְׁתֶּֽינָה (יחזקאל לד, יט), כתוב בשִֹי"ן. והנפעל מַעְיָן נִרְפָּשׂ (משלי כה, כו), כתוב בשִֹי"ן. והמסורת ג' כתיבין שִֹי"ן בלישניהון. ובארמית דומה לזה הלשון וּשְׁאָרָא בְּרַגְלַיהּ [בְּרַגְלַהּ] רָֽפְסָה (דניאל ז, ז), ענינם כענין ההדרכה והרמיסה טריפישמינ"ט בלע"ז. ופירוש לֵךְ הִתְרַפֵּס וּרְהַב רֵעֶֽיךָ, שים עצמך כקרקע לפניו כלומר שתכנע לפניו ותחזק רעך בדבריך הרכים.

רפק  
מִתְרַפֶּקֶת עַל־דּוֹדָהּ (שיר השירים ח, ה), ענינו לפי מקומו מתגעגעת. ואדוני אבי ז"ל פירשו מתחברת מלשון הערב שקורין לחבר רפא"ק ולחבורה רפאק"ה.

רפשׁ  
רֶפֶשׁ וָטִֽיט (ישעיה נז, כ), ידוע בשש נקודות. 

רפת  
וְאֵין בָּקָר בָּֽרְפָתִֽים (חבקוק ג, יז), ידוע בדברי רבותינו ז"ל (פסחים ח, ע"א) רפת של בקר, והוא בית הבקר.
 
רצץ  
וְאֶת־מִי עָשַׁקְתִּי אֶת־מִי רַצּוֹתִי (שמואל א' יב, ג), לֹא עֲשַׁקְתָּנוּ וְלֹא רַצּוֹתָנוּ (שם יב, ד), הָרֹֽצְצוֹת אֶבְיוֹנִים (עמוס ד, א), עָשׁוּק וְרָצוּץ (דברים כח, לג), רְצוּץ מִשְׁפָּט (הושע ה, יא), קָנֶה רָצוּץ (ישעיה מב, ג), וְשַׁלַּח רְצוּצִים חָפְשִׁים (שם נח, ו). והפעל הכבד [פִּעֵל] כִּֽי־רִצַּץ עָזַב דַּלִּים (איוב כ, יט), ענינם ענין שבירה. אבל יקרא רצוץ מי שאינו שבור מכל וכל כמו שאמר קָנֶה רָצוּץ לֹא יִשְׁבּוֹר וּפִשְׁתָּה כֵהָה לֹא יְכַבֶּנָּה (ישעיה מב, ג). ואפשר להיות מן השרש הזה לֹא יִכְהֶה וְלֹא יָרוּץ (שם מב, ד), וְתָרֻץ גֻּלַּת הַזָּהָב (קהלת יב, ו), וְנָרֹץ הַגַּלְגַּל (שם), בְּתָפְשָׂם בְּךָ בַכַּפך [בַכַּף] תֵּרוֹץ (יחזקאל כט, ז), וַיִּרְֽעֲצוּ וַיְרֹֽצְצוּ (שופטים י, ח). וכבר זכרנום בשרש רוץ. והשם מִתְרַפֵּס בְּרַצֵּי־כָסֶף (תהלים סח, לא), פירוש חתיכות כסף. 

רצד  
לָמָּה תְּֽרַצְּדוּן הָרִים גַּבְנֻנִּים (תהלים סח, יז), יש מפרשים כמו תרקדון או ענינו לפי מקומו תשפילו עצמכם. ובאות הדלי"ת לרבינו האיי ז"ל  מפרש לשון עיון ותוחלת כאילו אמר מה אתם מעיינים ומיחלים לכך והוא קרוב ללשון הערב שקוראים לעיון הדבר אלרצ"ד.

רצה  
כִּֽי־רָצוּ עֲבָדֶיךָ אֶת־אֲבָנֶיהָ (תהלים קב, טו), וְאֶרְצֶה־בּוֹ וְאֶכָּבְדָ [וְאֶכָּֽבְדָה] (חגי א, ח), רוֹצֶה י"י אֶת־יְרֵאָיו (תהלים קמז, יא), וְאוֹר פָּנֶיךָ כִּי רְצִיתָֽם (שם מד, ד) רְצֵֽה־י"י לְהַצִּילֵנִי (שם מ, יד), וְלֹֽא־יֹסִיף לִרְצוֹת עֽוֹד (שם עז, ח), וְכִי יַֽעֲלוּ עֹלָה וּמִנְחָה אֵינֶנִּי רֹצָם (ירמיה יד, יב), יְהִי רְצוּי אֶחָיו (דברים לג, כד), אִם־תִּֽהְיֶה לְטוֹב לְהָעָם הַזֶּה וּרְצִיתָם (דברי הימים ב' י, ז), פירוש שיהיו רצויים. ורבי יונה פירשו יוצא כלומר שתרצה אותם בדבריך הטובים. וְאַֽחֲרֵיהֶם בְּפִיהֶם יִרְצוּ סֶֽלָה (תהלים מט, יד), פירוש אחריהם בניהם רצונו לומר כי בני הרשעים ירצו במה שיצום אביהם על העושק ועל המרוצה, וזהו בפיהם במה שיאמרו להם ויצום. והנפעל וְנִרְצָה לוֹ (ויקרא א, ד), פירשו רבותינו ז"ל (ספרא פרשת ויקרא) על מה הוא מרצה לו אם על כריתות ומיתות בין דין, ומיתה בידי שמים ומלקות הרי ענשן אמור, הא אינו מרצה אלא על עשה ולא העשה הניתק לעשה שאין מפורש ענשן, וכשמביא עולה נדבה אף על פי שאינו מצווה בזה נרצה לו לכפר עליו על מה שחטא בעשה ולא תעשה הניתק לעשה. פִּגּוּל הוּא לֹא יֵֽרָצֶֽה (שם יט, ז). וההתפעל וּבַמֶּה יִתְרַצֶּה זֶה אֶל־אֲדֹנָיו (שמואל א' כט, ד). והכבד [פִּעֵל] בָּנָיו יְרַצּוּ דַלִּים (איוב כ, י). והשם וַיָּפֶק רָצוֹן מֵֽי"י (משלי ח, לה), וּבִרְצֹנָם עִקְּרוּ־שֽׁוֹר (בראשית מט, ו). וענין אחר עַד־רָֽצְתָה הָאָרֶץ אֶת־שַׁבְּתוֹתֶיהָ (דברי הימים ב' לו, כא), אָז תִּרְצֶה הָאָרֶץ (ויקרא כו, לד), וְהֵם יִרְצוּ אֶת־עֲוֹנָם (שם כו, מא), עַד־יִרְצֶה כְּשָׂכִיר יוֹמֽוֹ (איוב יד, ו). והנפעל כִּי נִרְצָה עֲוֹנָהּ (ישעיה מ, ב). והכבד [הִפְעִיל] וְהִרְצָת אֶת־שַׁבְּתֹתֶֽיהָ (ויקרא כו, לד), משפטו והרצתה, ענינם ענין השלמה והוא קרוב לענין הראשון. וענין אחר אִם־רָאִיתָ גַנָּב וַתִּרֶץ עִמּוֹ (תהלים נ, יח), משפטו וַתִּרְצֶה. וְהַחַיּוֹת רָצוֹא וָשׁוֹב (יחזקאל א, יד), האל"ף תמורת הה"א ענינם ענין הליכה. ורבי יונה פירש מענין זה בִּרְצֹתוֹ עִם־אֱלֹהִֽים (איוב לד, ט), כלומר בהתהלכו עם אלהים. ואין צורך להוציאו ממשמעו. ויש לפרש ותרץ עמו גם כן מענין רצון כלומר רצית להיות עמו. ועוד פירשו מזה לטוב להעם הזה ורציתם, כלומר שתילך עמם על דעתם וחפצם. ועוד פירשו מזה וְאַֽחֲרֵיהֶם בְּפִיהֶם יִרְצוּ סֶֽלָה, כלומר שהם הולכים אחריהם אל המות בהליכתם. ופירוש בפיהם כמו כפיהם כמו אִישׁ כְּפִי עֲבֹֽדָתֽוֹ (במדבר ז, ה), לְפִי אָכְלוֹ (שמות יב, ד), שענינם כמו.

רצח  
וְרָצַח גֹּאֵל הַדָּם אֶת־הָרֹצֵחַ (במדבר לה, כז), וּרְצָחוֹ נֶפֶשׁ (דברים כב, כו), הֲרָצַחְתָּ וְגַם־יָֽרָשְׁתָּ (מלכים א' כא, יט), לֹא תִרְצַח (שמות כ, יד), הֲגָנֹב רָצֹחַ (ירמיה ז, ט). והשם לִפְתֹּחַ פֶּה בְּרֶצַח (יחזקאל כא, כז), בְּרֶצַח בְּֽעַצְמוֹתַי (תהלים מב, יא), בסגול. והנפעל הָאִשָּׁה הַנִּרְצָחָה (שופטים כ, ד), בְּתוֹךְ רְחֹבוֹת אֵֽרָצֵֽחַ (משלי כב, יג). והכבד [פִּעֵל] דֶּרֶךְ יְרַצְּחוּ שֶׁכְמָה (הושע ו, ט), בֶּן־הַֽמְרַצֵּחַ הַזֶּה (מלכים ב' ו, לב), וְעַתָּה מְרַצְּחִֽים (ישעיה א, כא). תְּרָצְּחוּ כֻלְּכֶם (תהלים סב, ד), נחלקו במלה הזאת בן אשר ובן נפתלי, כי בן נפתלי קורא אותה בפתחות הרי"ש ופירוש הפסוק עַד־אָנָה תְּהֽוֹתְתוּ עַל־אִישׁ (שם) כלומר שתחשבו הוות על בני איש תרצחו כולכם כלומר שכולכם מרצחים. ובן אשר קורא המלה בקמצות הרי"ש תְּרָצְּחוּ ותהיה המלה מבנין שלא נזכר פעלו מהדגוש ויהיה פירושו על דרך תפלה כלומר עַד־אָנָה תְּהֽוֹתְתוּ עַל־אִישׁ תְּרָצְּחוּ יהי רצון שתרצחו כולכם ותהיו כְּקִיר נָטוּי גדר הדחויה שהם קרובים לנפול כן תהיו תמיד בפחד.

רצע  
אֲדֹנָיו אֶת־אָזְנוֹ בַּמַּרְצֵעַ (שמות כא, ו), ענינו ינקוב. ושם הכלי שנוקבין בו מרצע אליזנ"א בלע"ז. 

רצף   
עֻגַת רְצָפִים (מלכים א' יט, ו). וּבְיָדוֹ רִצְפָּה (ישעיה ו, ו), גחלים וגחלת. וְרִֽצְפָה עָשׂוּי לֶֹחָצֵר סָבִיב (יחזקאל מ, יז), רִֽצְפַת בַּהַט־וָשֵׁשׁ (אסתר א, ו). ומשקל אחר מַרְצֶפֶת אֲבָנִֽים (מלכים ב' טז, יז), ענינם ענין הצעת אבנים בקרקע. והפעל ממנו תּוֹכוֹ רָצוּף אַֽהֲבָה (שיר השירים ג, י), ויש לפרשו מהענין הראשון. ויונתן תרגם עֻגַת רְצָפִים חֲרָרָא מְעַפְפָא.

רק  
כִּי רַק־עוֹג מֶלֶךְ הַבָּשָׁן (דברים ג, יא), רַק אִם־שָׁמוֹעַ תִּשְׁמַע (שם טו, ה), רַק יִֽהְיֶה י"י אֱלֹהֶיךָ עִמָּךְ (יהושע א, יז), רַק אֶת־דָּמוֹ לֹא תֹאכֵל (דברים טו, כג), רַק לָֽאֲנָשִׁים הָאֵל (בראשית יט, ח). ענין כולם ליחד הדבר וידוע הוא.

רקק  
הָֽרַקּוֹת וְהָֽרָעֹת (בראשית מא, מז), וְרַקּוֹת בָּשָׂר (שם מא, יט). וּרְקִיקֵי מַצּוֹת (שמות כט, ב), ענין הדלות והרקות. וכבר זכרתי כְּטִיט חוּצוֹת אֲרִיקֵֽם (תהלים יח, מג), בשרש רִיק והכשרתי בו להיות משרש רָקַק. ומענין הזה וַתִּתְקַע אֶת־הַיָּתֵד בְּרַקָּתוֹ (שופטים ד, כא), כְּפֶלַח הָֽרִמּוֹן רַקָּתֵךְ (שיר השירים ד, ג), הרקה נקראת טנפל"א בלע"ז. ונקראת רקה למיעוט הבשר בה כמו רקות בשר. וענין אחר וְכִֽי־יָרֹק הַזָּב (ויקרא טו, ח). והשם וּמִפָּנַי לֹא־חָשְׂכוּ רֹֽק (איוב ל, י), עַד־בִּלְעִי רֻקִּֽי (שם ז, יט), ידוע. 

רקב  
עֵץ לֹֽא־יִרְקַב יִבְחָר (ישעיה מ, כ), וְשֵׁם רְשָׁעִים יִרְקָֽב (משלי י, ז). והשם יָבוֹא רָקָב בַּֽעֲצָמַי (חבקוק ג, טז). וְהוּא כְּרָקָב יִבְלֶה (איוב יג, כח), פירוש כעץ שבא בו רקב יבלה. או יהיה כְּרָקָב שם תאר לעץ. והשם במשקל אחר לעץ רִקָּבוֹן נְחוּשָֽׁה (שם מא, יט), ידוע. 

רקד  
הֶהָֽרִים רָקְדוּ כְאֵילִים (תהלים קיד, ד), הֶהָֽרִים תִּרְקְדוּ כְאֵילִים (שם קיד, ו), עֵת סְפוֹד וְעֵת רְקֽוֹד (קהלת ג, ד). והכבד [פִּעֵל] וּשְׂעִירִים יְרַקְּדוּ־שָֽׁם (ישעיה יג, כא), עַל־רָאשֵׁי הֶֽהָרִים יְרַקֵּדוּן (יואל ב, ה), וּמֶרְכָּבָה מְרַקֵּדָֽה (נחום ג, ב). וכבד אחר [הִפְעִיל] והוא פעל יוצא וַיַּרְקִידֵם כְּמוֹ־עֵגֶל (תהלים כט, ו).

רקח  
אִישׁ אֲשֶׁר יִרְקַח כָּמֹהוּ (שמות ל, לג), וּמִן־בְּנֵי הַכֹּֽהֲנִים רֹֽקְחֵי הַמִּרְקַחַת לַבְּשָׂמִֽים (דברי הימים א' ט, ל). והפעל הכבד [פִּעֵל] מְרֻקָּחִים בְּמִרְקַחַת (שם ב' טז, יד). והתאר לְרַקָּחוֹת וּלְטַבָּחוֹת (שמואל א' ח, יג). וכבד אחר [הִפְעִיל] וְהַרְקַח הַמֶּרְקָחָה (יחזקאל כד, י), והוא מקור או ציווי מן הפעיל. ורבי יונה כתב כי מצאו בספר ירושלמי בקמץ הה"א ואם כן יהיה מקור מבנין שלא נזכר פעלו. וכתב כי בספר בבלי מצאו פתח. וכן מצאנוהו אנחנו בספרים מדויקים והמסורת עליו לית ופתח. והשם רֹקַח מַֽעֲשֵׂה רוֹקֵחַ (שמות ל, לה). ומשקל אחר יָם יָשִׂים כַּמֶּרְקָחָֽה (איוב מא, כג), וְהַרְקַח הַמֶּרְקָחָה (יחזקאל כד, י), מִגְדְּלוֹת מֶרְקָחִים (שיר השירים ה, יג), בסגול המ"ם. רֹקַח מִרְקַחַת (שמות ל, כה), רֹֽקְחֵי הַמִּרְקַחַת (דברי הימים א' ט, ל), בְּמִרְקַחַת מַֽעֲשֶׂה (שם ב' טז, יד), בחרק המ"ם. ומשקל אחר מִיַּיִן הָרֶקַח (שיר השירים ח, ב), בסגול והוא תאר ליין רוצה לומר מיין הרקוח. ומשקל אחר וַתַּרְבִּי רִקֻּחָיִךְ (ישעיה נז, ט). ענין הכל מעשה הבשמים כמו שעושים הרופאים המרקחות ממיני הבשמים מעורבים זה בזה. ויש מהם על ידי בישול לפיכך אמר יָם יָשִׂים כַּמֶּרְקָחָֽה. ופירוש מִגְדְּלוֹת מֶרְקָחִים, בשמים שיעשו מהם מרקחים. 

רקם  
מַֽעֲשֵׂה רֹקֵֽם (שמות כו, לו). והשם שְׁלַל צְבָעִים רִקְמָה (שופטים ה, ל). והקבוץ לִרְקָמוֹת תּוּבַל (תהלים מה, טו). וקבוץ השנים צֶבַע רִקְמָתַיִם (שופטים ה, ל), מעשה הבגדים שיעשו מצבעים רבים באריגה או במחט יקרא רקמה. ומה שאמר צֶבַע רִקְמָתַיִם בלשון שנים רוצה לומר כי רקום בשני פנים מזה ומזה כאחד, או בשני ענינים כמעשה הרקמה. וכן אמר בגווני הַנּוֹצָה אֲשֶׁר־לוֹ הָֽרִקְמָה (יחזקאל יז, ג). ושלא נזכר פעלו מהדגוש [פֻּעַל] רֻקַּמְתִּי בְּֽתַחְתִּיּוֹת אָֽרֶץ (תהלים קלט, טו). דמה מעשה היצירה בגידים ובעצמות ובבשר ובעור למעשה הרקמה. ומה שאמר בתחתיות ארץ דמה רחם אמו לתחתיות ארץ שהוא מקום נסתר ואפל.

רקע  
רֹקַע הָאָרֶץ (ישעיה מב, ה), פירוש פורשה, כלומר שתקן שטחה להיות הצאצאים עליה. לְרֹקַע הָאָרֶץ עַל־הַמָּיִם (תהלים קלו, ו), אֲדִקֵּם אֶרְקָעֵֽם (שמואל ב' כב, מג). והשם וַיַּעַשׂ אֱלֹהִים אֶת־הָֽרָקִיעַ (בראשית א, ז) וכן בענין זה וּרְקַע בְּרַגְלְךָ (יחזקאל ו, יא) וְרַקְֽעֲךָ בְּרָגֶל (שם כה, ו) כי מכת הרגל בארץ כאילו הוא רוקע מה שתחחיו ושוטח. והכבד [פִּעֵל] וְצֹרֵף בַּזָּהָב יְרַקְּעֶנּוּ (ישעיה מ, יט), וַֽיְרַקְּעוּ אֶת־פַּחֵי הַזָּהָב (שמות לט, ג), וַֽיְרַקְּעוּם צִפּוּי לַמִּזְבֵּֽחַ (במדבר יז, ד), כֶּסֶף מְרֻקָּע (ירמיה י, ט). והשם רִקֻּעֵי פַחִים (במדבר יז, ג). וכבד אחר [הִפְעִיל] תַּרְקִיעַ עִמּוֹ לִשְׁחָקִים (איוב לז, יח), פירוש ההרקעת עמו השחקים. והלמ"ד בלִשְׁחָקִים כלמ"ד הָֽרְגוּ לְאַבְנֵר (שמואל ב' ג, ל), והַשְּׁלִשִׁי לְאַבְשָׁלוֹם (דברי הימים א' ג, ב), וכבר ביארנו זה הענין בחלק הדקדוק בשער הפעלים ובשער המלים.

רשׁשׁ  
כִּֽי־תֹאמַר אֱדוֹם רֻשַּׁשְׁנוּ (מלאכי א, ד), ואפשר שיהיה מעקר זה יְרשֵׁשׁ עָרֵי מִבְצָרֶיךָ (ירמיה ה, יז), מִתְרוֹשֵׁשׁ וְהוֹן רָֽב (משלי יג, ז), ענין הרשות ידוע. מְמֻלָּאִים בַּתַּרְשִׁישׁ (שיר השירים ה, יד), תַּרְשִׁישׁ וְשֹׁהַם וְיָֽשְׁפֵה (שמות כח, כ), אבן יקרה ועינה נוטה לעין התכלת. וּגְוִיָּתוֹ כְתַרְשִׁישׁ (דניאל י, ו), פירוש כְּעֵין תַּרְשִׁישׁ. וַיִּמְצָא אֳנִיָּה בָּאָה תַרְשִׁישׁ (יונה א, ג), לִבְרֹחַ תַּרְשִׁישָׁה (שם), כֶּסֶף מְרֻקָּע מִתַּרְשִׁישׁ יוּבָא (ירמיה י, ט), שם מקום. אֱלִישָׁה וְתַרְשִׁישׁ (בראשית י, ד), שם אומה. ואפשר שנקרא שם המקום הזה על שמה. 

רשׁה  
כְּרִשְׁיוֹן כּוֹרֶשׁ מֶֽלֶךְ־פָּרַס עֲלֵיהֶֽם (עזרא ג, ז), במצותו וברשותו. ורבותינו ז"ל הרגילו הרבה בזה הלשון באמרם (ברכות ו, ע"א) אלמלא נתנה רשות לעין לראות צריך ליטול רשות (גיטין ל, ע"א) וזולתם הרבה וכתב רבי יונה כי מזה קראו המלכות רשות באמרם (אבות פרק שני משנה ג) הוו זהירין ברשות. והנכון שהוא מלשון ראש כי המלך נקרא ראש כמו שאמר נִתְּנָה רֹאשׁ (במדבר יד, ד) וזולתו. וכן הוא נקרא בקמץ רָשׁוּת אבל הוא חסר אל"ף. 

רשׁם  
אֶת־הָֽרָשׁוּם בִּכְתָב אֱמֶת (דניאל י, כא), מלשון ארמית כְתָבָא דִּי רְשִׁים (שם ה, כה), והלשון מענין רושם שהוא כענין אות וסימן.

רשׁע  
אִם־רָשַׁעְתִּי אַלְלַי לִי (איוב י, טו), וְלֹא רָשַׁעְתִּי מֵאֱלֹהָֽי (תהלים יח, כב). ומ"ם מֵאֱלֹהָֽי רוצה לומר שלא יצאתי מדרכי אלהי ללכת בדרכי רשע, רוצה לומר שלא עברתי על מצות לא תעשה, כי שמרתי דרכי י"י שהקדים רצונו לומר שקיים מצות עשה. אַל־תִּרְשַׁע הַרְבֵּה (קהלת ז, יז). והשם מְקוֹם הַמִּשְׁפָּט שָׁמָּה הָרֶשַׁע (שם ג, טז), בסגול. וְאֶל־רִשְׁעוֹ וְאֶל־חַטָּאתֽוֹ (דברים ט, כז). ובה"א הנקבה זֹאת הָֽרִשְׁעָה (זכריה ה, ח), וַתֶּמֶר אֶת־מִשְׁפָּטַי לְרִשְׁעָה (יחזקאל ה, ו), כִּֽי־בָֽעֲרָה כָאֵשׁ רִשְׁעָה (ישעיה ט, יז), וּבְרִשְׁעַת הַגּוֹיִם הָאֵלֶּה (דברים ט, ד) והתאר הוּא רָשָׁע בַֽעֲוֹנוֹ יָמוּת (יחזקאל ג, יח), לְהַזְהִיר רָשָׁע מִדַּרְכּוֹ הָֽרְשָׁעָה (שם). אוֹי לְרָשָׁע רָע (ישעיה ג, יא), כמו שתאר הצדיק בטוב תאר גם כן הרשע ברע. והכבד [הִפְעִיל] הוּא הִרְשִׁיעַ לַֽעֲשֽׂוֹת (דברי הימים ב' כ, לה), והִרְשַׁעְנוּ [הִרְשַׁעְנוּ] וּמָרָדְנוּ (דניאל ט, ה), כלומר הרשענו מעשינו, והפעל יוצא לאחר כלומר הנותן רשע באחר. וְאִם־צַדִּיק כַּבִּיר תַּרְשִֽׁיעַ (איוב לד, יז), יַרְשִֽׁיֽעֲךָ פִיךָ וְלֹֽא־אָנִי (שם טו, ו), מִי־הוּא יַרְשִׁיעֵנִי (ישעיה נ, ט), וְהִרְשִׁיעוּ אֶת־הָֽרָשָֽׁע (דברים כה, כ). וכתב רבי יונה וּבְכֹל אֲשֶׁר־יִפְנֶה יַרְשִֽׁיעַ (שמואל א' יד, מז), וְהוּא יַשְׁקִט וּמִי יַרְשִׁעַ (איוב לד, כט), יחריד ויבלבל. כִּי עֲתַלְיָהוּ הַמִּרְשַׁעַת (דברי הימים ב' כד, ז), והמ"ם בחירק והוא תאר כמו וְהֶֽעָרִים הַמִּבְדָּלוֹת (יהושע טז, ט), הַמִּמְשָׁלִים לְבֵית אֲבִיהֶם (דברי הימים א' כו, ו). ואף על פי שענינם הקרוב הוא זה לא ימלטו מן הענין הראשון אבל הם בכללו לפי שענין הרשע המלחמה והחרדה. וכן וְלֹֽא־יְמַלֵּט רֶשַׁע אֶת־בְּעָלָֽיו (קהלת ח, ח). וכן ענין אַל־תִּרְשַׁע הַרְבֵּה (שם ז, יז), כלומר אל תחרד הרבה לעסקי העולם וגם אל תהי סכל שלא תתן דעת לעניני העולם ולצרכי מחייתך, אלא היה מתעסק בדרך האמצעי. ולָמָּה תָמוּת בְּלֹא עִתֶּֽךָ (שם), הוא טעם לשניהם כי אם יחרד הרבה ישים עצמו בסכנה כדי לאסוף ממון וימות בלא עת, וכן אם יהיה בטל ולא יתעסק ימות ברעב. ופירוש בלא עתך עת הקצוב לאדם לימי חייו ברוב והם שבעים או שמונים שנה (תהלים צ, י). וכן מִדּוּר בְּאָהֳלֵי־רֶֽשַׁע (תהלים פד, יא), עסק העולם וחרדתו.

רשׁף  
וְיֵצֵא רֶשֶׁף לְרַגְלָֽיו (חבקוק ג, ד), בשש נקודות. רְשָׁפֶיהָ רִשְׁפֵּי אֵשׁ (שיר השירים ח, ו), הפ"א דגושה. וּבְנֵי־רֶשֶׁף יַגְבִּיהוּ עֽוּף (איוב ה, ז), ענין הכל גחלים. ופירוש ובני רשף הם הניצוצות. וּלְחֻמֵי רֶשֶׁף (דברים לב, כד), פירוש אכולי חולי החמימות שהוא ברשף. שָׁמָּה שִׁבַּר רִשְׁפֵי־קָשֶׁת (תהלים עו, ד), הפ"א רפה הם ברזלי החצים. ודמה אותם לרשף מפני שהם מתלהטים כמו שדמה אותם במקומות אחרים ללהב ולברק, וְלַהַב חֶרֶב וּבְרַק חֲנִית (נחום ג, ג) וְלַהֶבֶת חֲנִיתוֹ (שמואל א' יז, ז).

רשׁת  
רֶשֶׁת הֵכִינוּ לִפְעָמַי (תהלים נז, ז), בשש נקודות. וּפָרַשְׂתִּי עָלֶיךָ אֶת־רִשְׁתִּי (יחזקאל לב, ג), בְּמָשְׁכוֹ בְרִשְׁתּֽוֹ (תהלים י, ט), ידוע. מַֽעֲשֵׂה רֶשֶׁת נְחֹשֶׁת (שמות כז, ד), עשוי כמעשה רשת נקוב.

רתת  
כְּדַבֵּר אֶפְרַיִם רְתֵת (הושע יג, א), תרגום יֹֽאחֲזֵמוֹ רָעַד (שמות טו, טו) אַחֲדָתְנוּן רְתֵיתָא, ופירושו כדבר ירבעם שהוא מאפרים דבר העגלים רעד גדול נשא בישראל.  

רתח  
[פִּעֵל] רַתַּח רְתָחֶיהָ (יחזקאל כד, ה). ושלא נזכר פעלו ממנו [פֻּעַל] מֵעַי רֻתְּחוּ וְלֹא־דָמּוּ (איוב ל, כז). וכבד אחר [הִפְעִיל] יַרְתִּיחַ כַּסִּיר מְצוּלָה (שם מא, כג), ענין הרתחה ידוע.

רתם  
תַּחַת רֹתֶם (מלכים א' יט, ד), גַּֽחֲלֵי רְתָמִֽים (תהלים קכ, ד), וְשֹׁרֶשׁ רְתָמִים לַחְמָֽם (איוב ל, ד), כמו מן בֹּקֶר בְּקָרִים יינשת"א בלע"ז, גחלתו חמת מאד. רְתֹם הַמֶּרְכָּבָה לָרֶכֶשׁ (מיכה א, יג), כמו אסור, כענין וַיֶּאְסֹר אֶת־רִכְבּוֹ (שמות יד, ו).

רתק  
וּרְתֻקוֹת כֶּסֶף צוֹרֵֽף (ישעיה מ, יט). ומשקל אחר עֲשֵׂה הָֽרַתּוֹק (יחזקאל ז, כג), בחלם. וקבוצו בשרק וַיְעַבֵּר בְּרַתּיּקוֹת [בְּרַתּוּקוֹת] זָהָב (מלכים א' ו, כא), פירוש שרשרות. ושלא נזכר פעלו ממנו מהדגוש [פֻּעַל] רֻתְּקוּ בַזִּקִּֽים (נחום ג, י), כלומר אוסרו בשלשלאות של ברזל. ובנין נפעל מזה בהפך כי הוא התרת הדבר וכריתתו כמו שאמר עַד אֲשֶׁר לֹֽא־יֵרָחֵק [יֵֽרָתֵק] חֶבֶל הַכֶּסֶף (קהלת יב, ו), ורמז בו לחוט השדרה שהוא לבן.

ואשר הם בני ארבע אותיות

רטפשׁ  
רֻֽטֲפַשׁ בְּשָׂרוֹ מִנֹּעַר (איוב לג, כה), ענינו לפי מקומו נתרכך. ויש אומרים שהיא מלה מורכבת משתי מלות רוצה לומר רטוב ופש, כלומר רטוב ופְּרֵה וּרְבֵה, מן פְּרוּ וּרְבוּ (בראשית א, כח) [תרגום] פּוּשׁוּ וּסְגוּ. ופירשו עוד במלה הזאת רטפש הוא רטוב בא"ת ב"ש הפ"א ו"ו והשי"ן בי"ת. ותרגומו אִתְחֲלִישׁ בִּסְרֵיהּ.

רענן  
זכרנו אותו בשרש רָעַן כפול הלמ"ד. 

רפסד  
רַפְסֹדוֹת עַל־יָם יָפוֹ (דברי הימים ב' ב, טו), הם דוברות שזכר בספר מלכים (מלכים א' ה, לט) והם הקורות שקושרין אותן ביחד ומוליכין אותן בנהרות ובים שקורין להם רט"ץ  [צאטר"ה] בלע"ז. ובמשנה (ברכות פרק רביעי משנה ו דף כח, ע"ב) היה יושב בספינה או באסדא. ובתלמוד ירושלמי (שם) היא אסדא היא אכסדיא היא רפסודות.

נשלמה אות הרי"ש
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

אות השי"ן  
שׁשׁ     שׁשׁה     שׁשׁן     שׁשׁר    שׁאב     שׁאג     שׁאה    שׁאט     שׁאל     שׁאן     שׁאף    שׁאר     שֹאר     שֹאת     שׁבב     שׁבה     שׁבח     שׁבט     שֹבך     שׁבל     שׁבס     שׁבע     שֹבע     שׁבץ     שׁבר     שֹבר     שׁבת     שׁגג     שֹגא     שֹגב     שׁגה     שֹגה     שׁגח     שׁגל     שׁגע    שׁגר     שׁד     שׁדד     שֹדד     שֹדה     שׁדם     שׁדף     שֹדר     שֹה    שׁהד     שׁהם     שֹהר     שׁוא     שׁוב     שֹוב     שֹוד     שׁוה     שׁוח     שֹוח     שׁוט     שֹוט     שֹוך     שׁול     שׁום     שֹום     שׁוע     שׁוף     שׁוק     שׁור     שֹור    שֹושֹ     שׁות     שׁזף     שׁזר     שׁחח     שׁחד     שׁחה     שֹחה     שׁחט     שֹחט     שׁחל     שׁחן     שׁחס     שׁחף     שֹחף     שׁחץ     שׁחק    שֹחק     שׁחר     שׁחת     שֹטה     שׁטח     שֹטם     שֹטן     שׁטף     שׁטר     שׁי     שֹיג     שֹיח     שׁיל     שׁיר     שׁישׁ     שׁית     שׁכך     שׁכב     שֹכה    שׁכח     שׁכל     שֹכל     שׁכם     שׁכן     שֹכן     שׁכר     שֹכר     שׁלל     שׁלב     שׁלג     שׁלה     שֹלו     שׁלח     שׁלט     שׁלך     שׁלם     שֹלם     שׁלף     שׁלשׁ     שׁם     שׁמם     שֹמם     שׁמד     שֹמח     שׁמט     שֹמך     שֹמל     שׁמן     שׁמע     שׁמץ     שׁמר     שׁמשׁ     שׁן     שׁנן     שֹנא     שׁנב     שׁנה     שׁנס     שׁסס     שׁסה     שׁסע     שׁסף     שׁעה     שׁעט     שׁעל     שׁען     שֹעף     שׁער     שֹער     שׁפף     שׁפה     שֹפה     שׁפח     שֹפח     שׁפט     שׁפך     שׁפל     שֹפם     שׁפן     שׁפע     שֹפק     שׁפר     שׁפת     שׁצף     שֹק     שׁקק     שׁקד     שֹקד     שׁקה     שׁקט     שׁקל     שׁקם     שׁקע    שׁקף    שׁקץ    שׁקר    שֹקר    שׁרר   שֹרר    שׁרב    שֹרג    שֹרד    שׁרה    שֹרה    שֹרט    שֹרך    שֹרע    שֹרף    שׁרץ    שׁרק    שֹרק    שׁרשׁ    שׁרת    שֹרת    שׁת    שׁתת    שׁתה    שׁתל    שׁתם    שׁתן    שׁתק    שֹגשֹג    שׁלהב    שׁנאן    שׁנהב    שׁעשׁע    שׁקערר    שׁרבט    שֹרעף    שׁרשׁר    שׁעטנז 

שׁשׁ  
שֵׁשׁ מָשְׁזָר (שמות כו, א), וַיַּלְבֵּשׁ אֹתוֹ בִּגְדֵי־שֵׁשׁ (בראשית מא, מב), פשתן. עַמּוּדֵי שֵׁשׁ (שיר השירים ה, טו), שרשו שיש.

שׁשׁה  
וְשִׁשִּׁיתֶם הָֽאֵיפָה (יחזקאל מה, יג), נגזרה המלה הזאת מן וְשִׁשָּׁה קָנִים (שמות כה, לב), שֵׁשֶׁת יָמִים (שם טז, כו), שֶׁשׁ־הֵנָּה (משלי ו, טז). ובחשבון הגדול שִׁשִּׁים הֵמָּה מְּלָכוֹת (שיר השירים ו, ה). וענין אחר וְשֹֽׁבַבְתִּיךָ וְשִׁשֵּׁאתִיךָ (יחזקאל לט, ב), פירושו לפי מקומו אחריכך. ויונתן תרגם וַאֲשַׁדְלִינָךְ וְאַטְעִינָךְ כלומר אפתך. וזהו שאמר (שם) וַֽהֲבִֽאוֹתִךָ עַל־הָרֵי יִשְׂרָאֵֽל. ויש מפרשים אותו מענין שִׁשָּׁה כלומר שלא ישאר בהם כי אם הששית. ואדוני אבי ז"ל פירש שישפטנו בששה שפטים כמו שאמר בפסוק וְנִשְׁפַּטְתִּי אִתּוֹ בְּדֶבֶר וּבְדָם וְגֶשֶׁם שׁוֹטֵף וְאַבְנֵי אֶלְגָּבִישׁ אֵשׁ וְגָפְרִית אַמְטִיר עָלָיו (יחזקאל לח, כב).

שׁשׁן  
שֽׁוֹשַׁנַּת הָֽעֲמָקִֽים (שיר השירים ב, א), יש אומרים שהוא צמח לבן ויש לו ריח טוב ויאולי בלע"ז. והוא לעולם שִׁשָּׁה עלים והמלה נגזרה מן שש, ואם כן יהיה פירוש שִׂפְתוֹתָיו שֽׁוֹשַׁנִּים (שם ה, יג), בריח לא בעין. פֶּרַח שׁוֹשָׁן (מלכים א' ז, כו), וְעַל רֹאשׁ הָֽעַמּוּדִים מַֽעֲשֵׂה שׁוֹשָׁן (שם ז, כב), שניהם קמצין ובחולם. ובא בפתח ובשורק מַֽעֲשֵׂה שׁוּשַׁן בָּֽאוּלָם (שם ז, יט). וכן עַל־שׁוּשַׁן עֵדוּת (תהלים ס, א), והמסורת ב' פתחין וכל שׁוּשַׁן הַבִּירָה (אסתר א, ב, ה) כותיה. ופירוש פרח שושן עשוי כדמות שושן.
 
שׁשׁר  
חֲקֻקִים בַּשָּׁשַֽׁר (יחזקאל כג, יד), וּמָשׁוֹחַ בַּשָּׁשַֽׁר (ירמיה ככ, יד), שניהם פתחין בסוף פסוק אמר התרגום בְּסַמְמָנִין. והוא מין מצבעי הציירים ואומרים שהוא הנקרא זנגפו"ר בערבי, ונקרא מינ"י [קולו"ר ד"י מיניא"ר] בלע"ז.

שׁאב  
וּשְׁאַבְתֶּם־מַיִם בְּשָׂשׂוֹן מִמַּֽעַיְנֵי הַיְשׁוּעָֽה (ישעיה יב, ג), [לִשְׁאֹב] וַתִּשְׁאַב לְכָל־גְּמַלָּֽיו (בראשית כד, כ), יִשְֽׁאֲבוּן הַנְּעָרִֽים (רות ב, ט), לְעֵת צֵאת הַשֹּֽׁאֲבֹֽת (בראשית כד, יא). ושם המקומות ששואבין בהם בֵּין מַשְׁאַבִּים (שופטים ה, יא).

שׁאג  
אַרְיֵה שָׁאָג (עמוס ג, ח), שָׁאַגְתִּי מִנַּֽהֲמַת לִבִּֽי (תהלים לח, ט), שָׁאֹג יִשְׁאַג עַל־נָוֵהוּ (ירמיה כה, ל), עָלָיו יִשְֽׁאֲגוּ כְפִרִים (שם ב, טו), שֹׁאֵג לִקְרָאתֽוֹ (שופטים יד, ה), שֹֽׁאֲגִים לַטָּרֶף (תהלים קד, כא). והשם שְׁאָגָה לוֹ כַּלָּבִיא (ישעיה ה, ט). ובסמוך שַֽׁאֲגַת אַרְיֵה וְקוֹל שָׁחַל (איוב ד, י). וַיִּתְּכוּ כַמַּיִם שַֽׁאֲגֹתָֽי (שם ג, כד), נעירת האריה תקרא שאגה והשאלה להמית האדם ונתינת קולו על צרותיו.

שׁאה  
עַד אֲשֶׁר אִם־שָׁאוּ עָרִים (ישעיה ו, יא). והנפעל תִּשָּׁאֶה שְׁמָמָֽה (שם). וההתפעל וְהָאִישׁ מִשְׁתָּאֵה לָהּ (בראשית כד, כא). והשם וּשְׁאִיָּה יֻכַּת־שָֽׁעַר (ישעיה כד, יב), פירושו ובשאיה. ומשקל אחר הָשִׁיבָה נַפְשִׁי מִשֹּׁאֵיהֶם (תהלים לה, יז), האחד שֹׁאֶה והרבים שֹׁאִים. ובה"א הנקבה בְּבֹא כְשֹׁאָוה [כְשׁוֹאָה] פַּחְדְּכֶם (משלי א, כז), וּמִשֹּׁאַת רְשָׁעִים כִּי תָבֹֽא (שם ג, כה). והפעל הכבד [הִפְעִיל]  לְהַשְׁאוֹת גַּלִּים נִצִּים (ישעיה לז, כו). ובמקומו במלכים (ב' יט, כה) לַהְשׁוֹת. וכבר כתבנוהו בשרש נָשָא. ענינם ענין שממה. ויש מהם בענין תמה כמו והאיש משתאה, כמו שהוא בלשון שממה משתומם. וענין אחר וּשְׁאוֹן לְאֻמִּים כִּשְׁאוֹן מַיִם כַּבִּירִים יִשָּׁאֽוּן (ישעיה יז, יב). ומלת יִשָּׁאֽוּן מבנין נפעל. וְיָרַד הֲדָרָהּ וַֽהֲמוֹנָהּ וּשְׁאוֹנָהּ (שם ה, יד). ענין המיה. ויש לפרש מענין זה בְּבֹא כְשֹׁאָוה [כְשׁוֹאָה] פַּחְדְּכֶם. וְעָלִיתָ כַּשֹּׁאָה (יחזקאל לח, ט), כלומר שטף המים הבאים בכח ויש להם קול המיה. וכן ומשואת רשעים, על דרך משל ברוד"א [רומו"ר] בלע"ז. וכתב רבי יונה ומן הענין הזה וְשַֽׁאֲנַנְךָ עָלָה בְאָזְנָי (ישעיה לז, כט), והראוי ושאונך וכפלו הנו"ן על דרך ההפלגה לשאון. וכן מצאתי במסרה כל שאנן לשון השקט בר מן דין וחבריה דאינון לשון קוֹל שָׁאוֹן מֵעִיר (שם סו, ו). ורבי אברהם אבן עזרא ז"ל פירשו כמשמעו לשון השקט והוא דבק עם התרגזך אלי שוכר, והוא חסר כמו והנבואה עדד הנביא (דברי הימים ב' טו, ח), וככה פירושו יַעַן הִתְרַגֶּזְךָ אֵלַי והתרגז שאננך עלה באזני כלומר שאתה מתרגז אלי בעבור ההשקט והמנוחה שיש לך. וכן פירשו אדוני אבי ז"ל.

שׁאט  
בִּשְׁאָט בְּנֶפֶשׁ (יחזקאל כה, טו), והוא שם או מקור. ומקור אחר בְּכָל־שָֽׁאטְךָ בְּנֶפֶשׁ (שם כה, ו), והיה משפט השׁי"ן בקמץ חטף ומפני נוח האל"ף שב קמץ רחב. הַשָּׁאטִים אוֹתָם (שם כח, כו), הַשָּׁאטוֹת אוֹתָךְ מסביב (שם טז, נז), בינוני בפלס קָמִים, קָמוֹת, ענינם ענין בזיון. וענין הַשָּׁאטִים, הַשָּׁאטוֹת ענין בזה, כי גם בשרש בזה שני ענינים כמו שכתבנו. והבזיון הוא בנפש שאדם בז הדבר בלבו לפיכך סמך הענין הזה לנפש. ותרגום  וַיִּבֶז עֵשָׂו (בראשית כה, לד) וְשַֹט עֵשָֹו. ויתכן לפרש כמוהם הַשָּׁטִים אוֹתָךְ (שם כז, כו), ואף על פי שחסרה האל"ף מהמכתב.

שׁאל  
שָׁאוֹל שָֽׁאַל־הָאִישׁ (בראשית מג, ז), כִּֽי־יִשְׁאָֽלְךָ בִנְךָ (שמות יג, יד), וַיִּשְׁאַל לָהֶם לְשָׁלוֹם (בראשית מג, כז). וּשְׁאֶלְתֶּם־לוֹ בִשְׁמִי לְשָׁלֽוֹם (שמואל א' כה, ה), בסגול האל"ף. וכן הֲלֹא שְׁאֶלְתֶּם עוֹבְרֵי דָרֶךְ (איוב כא, כט), לָמָּה זֶּה תִּשְׁאַל לִשְׁמִי (בראשית לב, ל), וְשָׁאַל לוֹ בְּמִשְׁפַּט הָֽאוּרִים (במדבר כז, כא). והכבד [פִּעֵל] שָׁאוֹל יְשָֽׁאֲלוּ בְּאָבֵל (שמואל ב' כ, יח), אלה והדומים להם בענין שאלת הדברים. ובענין שאלה ובקשה והוא קשור עם מ"ם שְׁאַל מִמֶּנִּי (תהלים ב, ח), שַֽׁאֲלוּ מֵֽי"י מָטָר (זכריה י, א), כִּי מֵֽי"י שְׁאִלְתִּֽיו (שמואל א' א, כ), ומה שאמרה חנה וְגַם אָֽנֹכִי הִשְׁאִלְתִּהוּ (שם א, כח), כלומר החזרתי לו הבקשה. ופירוש תַּחַת הַשְּׁאֵלָה אֲשֶׁר שָׁאַל לַֽי"י (שם ב, כ), מפרשים בו לשון מתנה כמו המתנה אשר נתן לי"י. וכן הוא שָׁאוּל לַֽי"י (שם א, כח), כמו נתון. או פירושו הוא שהיה שאול לי"י. ואפשר כמוהם ענין בקשה אֲשֶׁר לֹא־יָדַעְתִּי יִשְׁאָלֽוּנִי (תהלים לה, יא), כלומר ישאלו ממני ממון שלא ידעתי, כמו שאמר יְקוּמוּן עֵדֵי חָמָס (שם). והנפעל וּלְקֵץ יָמִים נִשְׁאַלְתִּי מִן־הַמֶּֽלֶךְ (נחמיה יג, ו), כלומר שאלני שאלך אליו. והכבד [פִּעֵל] הדגוש וְנוֹעַ יָנוּעוּ בָנָיו וְשִׁאֵלוּ (תהלים קט, י). והשם שְׁאֵלָה אַחַת קְטַנָּה (מלכים א' ב, כ). וחסרו האל"ף גם מהמכתב והוטלה תנועתה על השי"ן וֵאלֹהֵי יִשְׂרָאֵל יִתֵּן אֶת־שֵׁלָתֵךְ (שמואל א' א, יז), היה ראוי שְׁאֵלָתֵךְ, או משפטו שֶֽׁאֱלָתֵךְ בסגול השי"ן ושוא וסגול האל"ף מגזרת מִֽי־יִתֵּן תָּבוֹא שֶֽׁאֱלָתִי (איוב ו, ח), וַיִּתֵּן לָהֶם שֶׁאֱלָתָם (תהלים קו, טו), ובהעדר האל"ף הושב הסגול לקמץ קטן מפני הנח הנסתר שבין השי"ן והלמ"ד. ומשקל אחר יְמַלֵּא י"י כָּל־מִשְֽׁאֲלוֹתֶֽיךָ (שם כ, ו). ובענין שאלת חפץ או כל דבר שאלת החזרה יִשְׁאַל אִישׁ מֵעִם רֵעֵהוּ (שמות כב, יג), וְשָֽׁאֲלָה אִשָּׁה מִשְּׁכֶנְתָּהּ (שם ג, כב), וְיִשְׁאֲלוּ אִישׁ מֵאֵת רֵעֵהוּ (שם יא, ב), וְהוּא שָׁאֽוּל (מלכים ב' ו, ה). והפעל הכבד [הִפְעִיל] וַיַּשְׁאִלוּם (שמות ב, לו), לשון השואל והמשאיל במשנה (בבא מציעא פרק שמיני משנה ג. דף צח, ע"ב) הרבה בענין השאלת חפץ. וענין אחר שְׁאוֹל וְעֹצֶר רָחַם (משלי ל, טז), מִשְּׁאוֹל תַּחְתִּיָּֽה (תהלים פו, יג), שְׁאוֹל מִתַּחַת רָֽגְזָה לְךָ (ישעיה יד, ט), ונזכר באותו הפסוק בלשון זכר שאמר על השאול עורר, הקים. אֵרֵד אֶל־בְּנִי אָבֵל שְׁאֹלָה (בראשית לז, לה), שְׁאוֹל וַֽאֲבַדּוֹן (משלי טו, יא), כַּצֹּאן לִֽשְׁאוֹל שַׁתּוּ (תהלים מט, טו), ענינם הקבר. אַךְ־אֱלֹהִים יִפְדֶּה נַפְשִׁי מִֽיַּד־שְׁאוֹל (שם מט, טז), פירוש שלא תכלה ככלות הגוף ברדתו לשאול אלא תדבק בעליונים וזהו כִּי יִקָּחֵנִי סֶֽלָה (שם). 

שׁאן  
הפעל הזה נמצא כפול הלמ"ד שַׁאֲנַן מוֹאָב מִנְּעוּרָיו (ירמיה מח, יא), וְשָׁקַט וְשַֽׁאֲנַן (שם ל, י), וְשַֽׁאֲנַן מִפַּחַד רָעָֽה (משלי א, לג), כל אלה השלשה פעלים עוברים כי הם פתחין וגם פ"א הפעל פתח. יַחַד אֲסִירִים שַֽׁאֲנָנוּ (איוב ג, יח), יאמר גם כן מבלי הפסק בקמץ הנו"ן מפני שוא האל"ף. והתאר לְעַשְׁתּוּת שַֽׁאֲנָן (שם יב, ה), קמץ הנו"ן, וכן נָוֶה שַֽׁאֲנָן (ישעיה לג, כ). והקבוץ בדגש הַשַּֽׁאֲנַנִּים בְּצִיּוֹן (עמוס ו, א), וּבִמְנוּחֹת שַֽׁאֲנַנּֽוֹת (ישעיה לב, יח), נָשִׁים שַֽׁאֲנַנּוֹת (שם לב, ט). וְשַֽׁאֲנַנְךָ עָלָה בְאָזְנָי (שם לז, כט), כתבנו בשרש שָׁאָה. כֻּלּוֹ שַׁלְֽאֲנַן וְשָׁלֵֽיו (איוב כא, כג), הלמ"ד נוספת. או היא מלה מורכבת מן שָׁלֵו ושַֽׁאֲנָן. והוא הנכון. ענין הכל השקט ושלוה.

שׁאף  
שָֽׁאֲפָה רוּחַ (ירמיה ב, כד), שָֽׁאֲפוּ רוּחַ כַּתַּנִּים (שם יד, ו), היא ההרחה ומשיכת האויר אל האף. וכן במשיכת האויר אל הפה פִּֽי־פָעַרְתִּי וָאֶשְׁאָפָה (תהלים קיט, קלא). וכן בענין הזה על דרך הפלגה וְשָׁאַף צַמִּים חֵילָֽם (איוב ה, ה), כִּֽי־שְׁאָפַנִי אֱנוֹשׁ (תהלים נו, ב), שָֽׁאֲפוּ שׁוֹרְרַי כָּל־הַיּוֹם (שם נו, ג), הַשֹּֽׁאֲפִים עַל־עֲפַר־אֶרֶץ (עמוס ב, ז), הַשֹּֽׁאֲפִים אֶבְיוֹן (שם ח, ד), חֵרֵף שֹֽׁאֲפִי סֶלָה (תהלים נז, ד), אֶשֹּׁם וְאֶשְׁאַף יָֽחַד (ישעיה מב, יד), שׁמות וְשָׁאֹף אתכם (יחזקאל לו, ג), כלם ענין בליעה. ובענין ההבטה והצפוי כְּעֶבֶד יִשְׁאַף־צֵל (איוב ז, ב), אַל־תִּשְׁאַף הַלָּיְלָה (שם לו, כ), שׁוֹאֵף זוֹרֵחַֽ הוּא שָֽׁם (קהלת א, ה). ויתכן להיות כמו אלה שָֽׁאֲפָה רוּחַ (ירמיה ב, כד), ויהיה פירוש רוּחַ עבר ופאה. וכל אלו הענינים אשר בזה השרש קרובים ללשון הבטה וכונה אל הדבר.

שׁאר  
עוֹד שָׁאַר הַקָּטָן (שמואל א' טז, יא). והנפעל וְאִם־מְעַט נִשְׁאַר (ויקרא כה, נב), נִשְׁאָר בָּעִיר (ישעיה כד, יב), נִשְׁאַר־מָֽעַל (איוב כא, לד). וְכָל־הַנִּשְׁאָר מִֽכָּל־הַמְּקֹמוֹת אֲשֶׁר הוּא גָֽר־שָׁם (עזרא א, ד), קשר מ"ם מִכָּל דבק עם יְנַשְּׂאוּהוּ אַנְשֵׁי מְקֹמוֹ (שם), לא עם הַנִּשְׁאָר כי אין קשרו כי אם בבי"ת. וַיִּשָּֽׁאֲרוּ שְׁנֵֽי־אֲנָשִׁים (במדבר יא, כו), וְהָעָם הַנִּשְׁאָר (מלכים ב' כה, כב), וְאֶת־הַנִּשְׁאָרִים (ירמיה כא, ז). וְנֵֽאשֲׁאַר אָנִי (יחזקאל ט, ח), כמו ונשאר. וכבר כתבנו דקדוקו בחלק הראשון מזה הספר. והכבד [הִפְעִיל] לֹא הִשְׁאִיר שָׂרִיד (יהושע י, כח), תַּשְׁאִיר מֵאָה (עמוס ה, ג). והשם שְׁאֵרִית יִשְׂרָאֵל (צפניה ג, יג). וחסרו האל"ף גם מהמכתב וְגַם כָּל־שֵׁרִית יִשְׂרָאֵל לֵב אֶחָד לְהַמְלִיךְ אֶת־דָּוִֽיד  (דברי הימים א' יב, לח). ויתכן להיות מזה אִם־לֹא שֵֽׁרִותִךָ [שֵֽׁרִיתִיךָ] לְטוֹב (ירמיה טו, יא). וכן אמר התרגום אם לָא סוֹפֵךְ יְהֵא לְטַב. והיה ראוי שְׁאֵרִיתֶךָ ובא התי"ו בחירק שלא כמנהג. וכמוהו בחירק התי"ו וּתְפוֹצוֹתִיכֶם וּנְפַלְתֶּם כִּכְלִי חֶמְדָּֽה (ירמיה כה, לד). ודונש כתבו מן וּמְשָׁרֵא קִטְרִין (דניאל ה, יב). ושֵֽׁרִיתִיךָ היה דגוש לולי הרי"ש כמו צִוִּיתִיךָ, עִנִיתִיךָ, וענינו כמו פתחתיך. ופירוש הפסוק כן הוא, אמר לו השם לנביא אם לא אפתח אותך ממאסרך ואפגיע בך בעת צרתם של ישראל את האויב כי הוא יפגיע בך לשבת בארץ או ללכת עמו ולהיות שם בכבוד. והוא מה שאמר רב הטבחים לירמיהו וְעַתָּה הִנֵּה פִתַּחְתִּיךָ הַיּוֹם מִן־הָֽאזִקִּים אֲשֶׁר עַל־יָדֶךָ אִם־טוֹב בְּעֵינֶיךָ לָבוֹא אִתִּי בָבֶל בֹּא וְאָשִׂים אֶת־עֵינִי עָלֶיךָ וְאִם־רַע בְּעֵינֶיךָ לָבֽוֹא־אִתִּי בָבֶל חֲדָל רְאֵה כָּל־הָאָרֶץ לְפָנֶיךָ וגו'(ירמיה מ, ד). והפסוק האחר אומר וְעוֹדֶנּוּ לֹֽא־יָשׁוּב (ירמיה מ, ה), ועדיין לא שב ירמיהו תשובה לרב הטבחים מה בלבו אם ללכת אם להשאר, והוא הבין בו כי דעתו היה להשאר ואמר לו לך ושובה אל גדליהו וגו'. ולזה הפירוש יהיה ישוב פעל יוצא. ויש לפרשו ועודנו לא ישוב כמשפטו עומד ואכתבנו עוד בשרש שׁוב. ומשקל אחר שְׁאָר יָשׁוּב שְׁאָר יַֽעֲקֹב (ישעיה י, כא). ויתכן לפרש וּשְׁאָר רוּחַ לוֹ (מלאכי ב, מג), כענין היתרון והמעלה כי יתר ושאר ענין אחד וכמו שבשרש יָתָר יש ענין מעלה ויתרון. כן בשרש שָׁאַר ויהיה ושאר רוח ממנו. ופירוש ולא אחד עשה אברהם שהיה אחד ואב לבאים אחריו באמונתו לא עשה כמו שאתם עושים כי לא רדף אחרי התאוה ולא בעל אפילו בכשר לו אלא שהיה מבקש להשאיר זרע אלהים. ואדוני אבי ז"ל פירש כי ולא אחד עשה הוא דברי העם לנביא, והוא דרך תמיהה, אברהם אבינו שהיה אחד לא עשה כן כמו שאנחנו עושים שהניח אשתו ובעל הגר שפחתו ואף על פי ששאר רוח לו והיה נביא? והנביא היה עונה להם ומה האחר מבקש זרע אלהים, כלומר כשבעל הגר לא עשה אלא לבקש זרע י"י לפי שלא היה לו זרע מן שֹרה ואף על פי כן לא בגד באשתו כי ברצונה ובמצותה עשה אבל אתם תשמרו ברוחכם ולא יבגד אחר מכם באשתו להניחה ולבעול בת אל נכר. ויש לפרש מזה שֵׁם וּשְׁאָר וְנִין וָנֶכֶד (ישעיה יד, כב), והוא הבן שנשאר אחריו. וענין אחר אִם־יָכִין שְׁאֵר לְעַמּֽוֹ (תהלים עח, כ), וַיַּמְטֵר עֲלֵיהֶם כֶּעָפָר שְׁאֵר (שם עח, כז), וַֽאֲשֶׁר אָֽכְלוּ שְׁאֵר עַמִּי (מיכה ג, ג), בִּכְלוֹת בְּשָֽׂרְךָ וּשְׁאֵרֶֽךָ (משלי ה, יא), כָּלָה שְׁאֵרִי וּלְבָבִי (תהלים עג, כו). חֲמָסִי וּשְׁאֵרִי עַל־בָּבֶל (ירמיה נא, לה) רוצה לומר חמסי שלקח ממוני ושארי שעבד בי ורדה בי בפרך עד שכלה בשרי, ודמי אל ישבי כשדים (שם) ההרוגים שהרגו. גֹּֽזְלֵי עוֹרָם מֵֽעֲלֵיהֶם וּשְׁאֵרָם מֵעַל עַצְמוֹתָֽם (מיכה ג, ב), ענין הכל בשר. ומזה קראו לקרובי האדם שאר ואמרו אִישׁ אִישׁ אֶל־כָּל־שְׁאֵר בְּשָׂרוֹ (ויקרא יח, ו). ובקבוץ שֵׁם וּשְׁאָר (ישעיה יד, כב), ומשקל אחר שַֽׁאֲרָה הֵנָּה (ויקרא יח, יז), והוא שם כלל כאילו אמר בשר אחד הנה, ולפי שקרוב האדם כבשרו וכמו שנאמר אַךְ עַצְמִי וּבְשָׂרִי אָתָּה (בראשית כט, יד), וּמִבְּשָׂרְךָ לֹא תִתְעַלָּֽם (ישעיה נח, ז), לפיכך נקראו שאר. ויש מפרשים מזה נִשְׁאַר־מָֽעַל, כלומר תשובותיכם מיוחסות הן אל המעל. ונאמר עוד הלשון הזה אל כל מזון סתם שְׁאֵרָהּ כְּסוּתָהּ וְעֹֽנָתָהּ (שמות כא, י), כמו שאמר התרגום זִיּוּנַהּ. וענין אחר, בָּרוּךְ טַנְאֲךָ וּמִשְׁאַרְתֶּֽךָ (דברים כח, ה), וּבְתַנּוּרֶיךָ וּבְמִשְׁאֲרוֹתֶֽיךָ (שמות ז, כח), היא העריבה שלשין בה העיסה. אבל מִשְׁאֲרֹתָם צְרֻרֹת בְּשִׂמְלֹתָם (שם יב, לד), היא העיסה עצמה. ואפשר שנקראת כן לענין מזון כי הלחם הוא עיקר מזון האדם.

שֹאר  
כִּי כָל־שְׂאֹר (ויקרא ב, יא), שְׂאֹר לֹא יִמָּצֵא בְּבָֽתֵּיכֶם (שמות יב, יט), היא המחמצת שמחמיצין בה העיסה.

שֹאת  
שְׂאֵת אֽוֹ־סַפַּחַת (ויקרא יג, ב), הביאו רבי יונה שרש בפני עצמו עד משקל זְאֵב, שְׁאֵר. וכבר כתבנוהו בשרש נָשָֹא כי הוא עקר המלה.

שׁבב  
כִּֽי־שְׁבָבִים יִֽהְיֶה עֵגֶל שֹֽׁמְרֽוֹן (הושע ח, ו), אמר בו התרגום אֲרֵי לְנִסְרֵי לְוָחִין כלומר משובר ומחותך יהיה. וכן בדברי רבותינו ז"ל בענין הזה (הוריות ג, ע"ב. סנהדרין ז, ע"ב) כי היכי דלמטיוה שיבא מכשורא, פירוש חתיכה מהקורה. וכן אמרו (שבת פ"ז, ע"א) וַיָּשֶׁב מֹשֶׁה אֶת־דִּבְרֵי הָעָם אֶל י"י (שמות יט, ח), וַיַּגֵּד מֹשֶׁה אֶת־דִּבְרֵי הָעָם (שמות יט, ט) בתחילה פירוש עונשה של תורה דכתיב וישב משה דברים שמשבבין לבו של אדם פירוש שמשברין. ויתכן להיות מהשרש הזה והענין הזה וְשׁוֹבַבְתִּיךָ וְנָֽתַתִּי חַחִים בִּלְחָיֶיךָ (יחזקאל לח, ד), וְשֹֽׁבַבְתִּיךָ וְשִׁשֵּׁאתִיךָ (שם לט, ב), מְשׁוֹבֶבֶת מֵחֶרֶב (שם לח, ח). ורבי יונה פירש כי שְׁבָבִים יהיה, ענין גרוש, כלומר גרוש יהיה ומעותק ממקומו. והכניס בענין הזה הָרִים שֹֽׁובְביּם [שֹֽׁובְבוּם] (ירמיה נ, ו), כלומר אל ההרים גרשום. וכן ושובבתיך וששאתיך. אך לְשׁוֹבֵב שָׂדֵינוּ יְחַלֵּֽק (מיכה ב, ד), הוא בעיני משרש שׁוּב ומענינו אף על פי שהביאוהו רבי יונה ורבי יהודה בזה השרש. וכן יתכן להיות מְשׁוֹבֶבֶת מֵחֶרֶב משרש שׁוּב ומענינו. וכן תרגם יונתן דְתָבוּ עֲלָה מְקַטְלֵי חַרְבָּא. שְׁבִיב אִשּֽׁוֹ (איוב יח, ה), כמו שְׁבִיבִין דִּי־נוּר (דניאל ז, ט). ויש מפרשים מזה כי שבבים יהיה, כמו שְׁבִיבִים. וכתב אדוני אבי ז"ל מזה לְהָשִׁיב בְּחֵמָה אַפּוֹ (ישעיה סו, טו), בשקל לְהָסֵב מן סָבַב כי הצרי והחירק קרובים, ופירושו להבעיר בְּחֵמָה אַפּוֹ וְגַֽעֲרָתוֹ בְּלַֽהֲבֵי־אֵֽשׁ, ואחריו אמר כִּי בָאֵשׁ י"י נִשְׁפָּט (שם) כי בכל מקום תמצא השבת אף לשבח ולרצון וכאן לכעס ולחמה, על כן יתכן לשון הבערה כמו כִּֽי־יִבְעַר כִּמְעַט אַפּוֹ (תהלים ב, יב). 

שׁבה  
אֲשֶׁר־שָׁבָה יִשְׁמָעֵאל (ירמיה מא, יד), וַיִּשְׁבְּ מִמֶּנּוּ שֶֽׁבִי (במדבר כא, ב), וְהִצַּתִּי אֵשׁ בְּבָתֵּי אֱלֹהֵי מִצְרַיִם וּשְׂרָפָם וְשָׁבָם (ירמיה מג, יב), וְשָׁבִיתָ שִׁבְיֽוֹ (דברים כא, י), וּֽשֲׁבֵה שֶׁבְיְךָ (שופטים ה, יב), שֹׁבִים לְשֹֽׁבֵיהֶם (ישעיה יד, ב), בְּיוֹם שְׁבוֹת זָרִים חֵילוֹ (עבדיה א, יא), כִּשְׁבֻיוֹת חָֽרֶב (בראשית לא, כו). והתאר לנקבה שְׁבִיָּה בַּת־צִיּֽוֹן (ישעיה נב, ב), ויאמר ממנו לזכר שָׁבִי בפלס עָנִי. והשם גַּם־שְׁבִי גִבּוֹר (שם מט, כה), קוּמִי שְּׁבִי יְרֽוּשָׁלָם (שם נב, ב). ויונתן תרגמו מענין יָשַׁב קומי תְבִי עַל כּוּרְסֵי יְקָרָא יְרוּשְׁלֵם. אֶת־הַשְּׁבִי וְאֶת־הַמַּלְקוֹחַ (במדבר לא, יב), וְשָׁבִיתָ שִׁבְיֽוֹ (דברים כא, י), ובסגול וּֽשֲׁבֵה שֶׁבְיְךָ (שופטים ה, יב). ומשקל אחר וְרָאִיתָ בַּשִּׁבְיָה (דברים כא, יא), וְהָשִׁיבוּ הַשִּׁבְיָה (דברי הימים ב' כח, יא). ומשקל אחר וּבְנֹתָיו בַּשְּׁבִית (במדבר כא, כט), שׁוּבָה י"י אֶת־שְׁבִותֵנוּ [שְׁבִיתֵנוּ] (תהלים קכו, ד). והקבוץ וּשְׁביּת [וּשְׁבוּת] שְׁבִיתַיִךְ בְּתוֹכָֽהְנָה (יחזקאל טז, נג). ובשורק וְשָׁב י"י אֱלֹהֶיךָ אֶת־שְׁבֽוּתְךָ (דברים ל, ג), שְׁבוּת אָהֳלֵי יַֽעֲקוֹב (ירמיה ל, יח). והקבוץ בְּשׁוּבִי אֶת־שְׁבֽוּתֵיכֶם (צפניה ג, כ). והנפעל כִּי נִשְׁבָּה אָחִיו (בראשית יד, יד), וּנְשֵׁיהֶם וּבְנֵיהֶם וּבְנֹֽתֵיהֶם נִשְׁבּֽוּ (שמואל ב' ל, ג), ענינם ידוע. ומן השרש הזה לֶשֶׁם שְׁבוֹ (שמות כח, יט), היא מאבנים היקרות ונקראת בערבי א"ל סב"ג.

שׁבח  
[פִּעֵל] יְשַׁבַּח מַֽעֲשֶׂיךָ (תהלים קמה, ד), שְׂפָתַי יְשַׁבְּחֽוּנְךָ (שם סג, ד), שַׁבְּחִי יְרֽוּשָׁלַ םִ (שם קמז, יב). וההתפעל לְהִשְׁתַּבֵּחַ בִּתְהִלָּתֶֽךָ (שם קו, מז), ידוע. וענין  אחר בְּשׂוֹא גַלָּיו אַתָּה תְשַׁבְּחֵֽם (שם פט, י), וְחָכָם בְּאָחוֹר יְשַׁבְּחֶֽנָּה (משלי כט, יא). וכבד אחר [הִפְעִיל] בענין הזה מַשְׁבִּיחַ שְׁאוֹן יַמִּים (תהלים סה, ח). ענין הכל ההשקט וההנחה.   

שׁבט  
לְשֵׁבֶט וּלְמִשְׁפָּחָה (שופטים יח, יט). בחמש נקודות. שֶׁשָּׁם עָלוּ שְׁבָטִים שִׁבְטֵי־יָהּ (תהלים קכב, ד). בְּכָל־שִׁבְטֵי בִנְיָמִן (שופטים כ, יב). הִתְעוּ אֶת־מִצְרַיִם פִּנַּת שְׁבָטֶֽיהָ (ישעיהו יט, יג), ענינם משפחה. אך השבט גדול מהמשפחה, כמו שאמר מִשְׁפְּחוֹת שִׁבְטֵי בִנְיָמִן (שמואל א ט, כא). וכמו שאמר וַיַּקְרֵב אֶת־יִשְׂרָאֵל לִשְׁבָטָיו (יהושע ז, טז). ואחר כן וַיַּקְרֵב אֶת־מִשְׁפַּחַת יְהוּדָה. ויהיה שבט כלל לכל השבטים וְיִשְׂרָאֵל שֵׁבֶט נַֽחֲלָתוֹ (ירמיהו י, טז). וענין אחר וְכִֽי־יַכֶּה אִישׁ אֶת־עַבְדּוֹ אוֹ אֶת־אֲמָתוֹ בַּשֵּׁבֶט (שמות כא, כ). תְּרֹעֵֽם בְּשֵׁבֶט בַּרְזֶל (תהלים ב, ט). וּפָקַדְתִּי בְשֵׁבֶט פִּשְׁעָם (שם פט, לג). שֵׁבֶט מוּסָר יַרְחִיקֶנָּה מִמֶּֽנּוּ (משלי כב, טו). הוא מטה. וכן נקראת המשפחה מטה כמו שכתבנו בשרש נָטָה זה כי המשפחה שבט ומטה כל אחד לחבירו מבני המשפחה. וכן אִם־לְשֵׁבֶט אִם־לְאַרְצוֹ (איוב לז, יג). שבט המוסר, רוצה לומר פעמים יבא המטר לשבט ולמוסר בעולם שישטוף הזרעים וישחית הכל ופעמים לארצו כלומר לצורך העולם לפי שהם עושים רצונו, ולפיכך אמר לארצו אם לחסד ופעמים לחסד ימציאנו אף על פי שבני העולם חייבים. ונקרא הראש והמושל שבט כי דרך המושל להיות שבט בידו. ועוד כי בידו שבט מוסר העם שֵׁבֶט מֹשְׁלִֽים (ישעיהו יד, ה). לֹֽא־יָסוּר שֵׁבֶט מִֽיהוּדָה (בראשית מט, י). שֵׁבֶט מִישֹׁר שֵׁבֶט מַלְכוּתֶֽךָ (תהלים מה, ז). ונקרא עם סופר שבט מֹֽשְׁכִים בְּשֵׁבֶט סֹפֵֽר (שופטים ה, יד). הֲדָבָר דִּבַּרְתִּי אֶת־אַחַד שִׁבְטֵי יִשְׂרָאֵל (שמואל ב' ז, ז). כלומר עם הראשים והמלכים. וכן במקומו בדברי הימים (א' יז, ו) אֶת־אַחַד שֹֽׁפְטֵי יִשְׂרָאֵל.

שֹבך  
שְׂבָכִים מַֽעֲשֵׂה שְׂבָכָה (מלכים א' ז, יז). תַּחַת שׂוֹבֶךְ הָֽאֵלָה (שמואל ב' יח, ט). כבר זכרנום בשרש סָבַך, ומזה וַיִּפֹּל אֲחַזְיָה בְּעַד הַשְֹּׂבָכָה (מלכים ב' א, ב). והוא שעושין בארובה או בפתח מבדים שתי וערב כמעשה השבכה, קליד"א [זילוזיא"ה] בלע"ז.

שׁבל  
שְׁבִולֵי [שְׁבִילֵי] עוֹלָם (ירמיה יח, טו), וּֽשְׁבִֽילְיךָ [וּֽשְׁבִֽילְךָ] בְּמַיִם רַבִּים (תהלים עז, כ), הוא הדרך. וממנו נקרא הרגל או השוק שובל חֶשְׂפִּי־שֹׁבֶל (ישעיה מז, ב), כמו שאמר גַּלִּי־שׁוֹק עִבְרִי נְהָרֽוֹת (שם). ובמדרש חזית (שיר השירים פסוק כמעט שעברתי) מפרש אותו מענין שבולת הנהר חשפי שובל קלופי שבלתא דנהרא. וַֽאֲלַקֳטָה בַשִּׁבֳּלִים (רות ב, ב), הַשִּׁבֳּלִים הַדַּקּוֹת (בראשית מא, ז), שִׁבֳּלִים יִקְצוֹר (ישעיה יז, ה), וּכְרֹאשׁ שִׁבֹּלֶת יִמָּֽלוּ (איוב כד, כד), ידוע. וכתב רבי יונה מזה מַה־שְׁתֵּי שִׁבֲּלֵי הַזֵּיתִים (זכריה ד, יב), ודמה אותם לשבלים לדקותם, והיה משפטו שִׁבֳּלֵי בקמץ אלא שעשה כן להפריש. וכן כתב מזה חשפי שביל, חשפי תלתלי שערך על דרך הדמיון. אַֽל־תִּשְׁטְפֵנִי שִׁבֹּלֶת מַיִם (תהלים סט, טז), וְשִׁבֹּלֶת שְׁטָפָֽתְנִי (שם סט, ג), מִשִּׁבֹּלֶת הַנָּהָר (ישעיה כז, יב), שטף המים ומקום שנגרים המים בכח נקרא שבולת לפיכך אמר אֱמָר־נָא שִׁבֹּלֶת וַיֹּאמֶר סִבֹּלֶת (שופטים יב, ו), לפי שבמקום ההוא היה שטף מים שהיו נגרים שם המים בכח והיה בוחנים אתו במה שהיו בו. שַׁבְּלוּל תֶּמֶס יַֽהֲלֹךְ (תהלים נח, ט), הוא שרץ הנקרא בלע"ז לימצ"א. ואמרו רבותינו ז"ל (שבת עז, ע"ב) כל מה שברא הקדוש ברוך הוא בעולמו לא ברא דבר אחד לבטלה, ברא שבלול לכתית, והוא שכותשין השבלול ומניחין  אותו על הכתית והוא רפואה לו. ופירוש כתיה המכה הנקראת מלשון רבותינו ז"ל (עבודה זרה כח, סוף ע"א) סמיטא וידוע הוא.

שׁבס  
וְהַשְּׁבִיסִים וְהַשַּֽׂהֲרֹנִֽים (ישעיה ג, יח), שם לבגדים עשוים במלאכת התשבץ ואם זה בסמ"ך וזה בצד"י ענינם אחר. ואַשְּׁרוּ חָמוֹץ (ישעיה א, יז) גם כן בצד"י כמו בסמ"ך. או הוא שם לעדי מן העדיים ממה שאמרו  במשנה (נגעים פרק אחר עשר משנה יא. דף פז, ע"א) ושביס של הסבכה.

שׁבע  
שִׁבְעָה כְבָשִׂים (במדבר כח, כז), שֶׁבַע שַׁבָּתוֹת (ויקרא כג, טו), וּבַיּוֹם הַשְּׁבִיעִי (שמות יב, טז), בַּיּוֹם הַשְּׁבִיעִי וַיֹּאמְרוּ לְאֵֽשֶׁת־שִׁמְשׁוֹן פַּתִּי אֶת־אִישֵׁךְ (שופטים יד, טו), אינו אומר שביעי לימי המשתה אבל על יום השבת הוא אומר והיה רביעי לימי המשתה. ופירוש וַתֵּבְךְּ עָלָיו שִׁבְעַת הַיָּמִים (שם יד, יז), עד סוף שבעת הימים. ויש מפרשים שביעי לימי המשתה והם אחר שהשתדלו להוציא החידה שלשת ימים ולא יכלו נואשו ממנה, וכשהיה ביום השביעי אמרו לאשת שמשון פַּתִּי אֶת־אִישֵׁךְ וכאשר הציקתהו בעבור מה שאמרו לה נשרוף אותך ואת בית אביך באש הגיד לה. ופירוש וַתֵּבְךְּ עָלָיו שִׁבְעַת הַיָּמִים וכבר בכתה מעצמה כל שבעת הימים להגיד לה. ואין שביעי רביעי כלל כאשר כתב רבי יונה כי לא ימצא זה ההפך ולא יתכן. וכן דָּוִיד הַשְּׁבִעִֽי (דברי הימים א' ב, טו), אינו כמו השמיני כאשר כתב רבי יונה. ואף על פי שבספר שמואל אומר וַיַּֽעֲבֵר יִשַׁי שִׁבְעַת בָּנָיו (שמואל א' טז, י), כי ידמה ששבעה בנים היו לו מלבד דוד, אפשר שהיה לו בן מאשה אחרת, אבל אחי דוד מאמו היו שבעה עמו. וַיִּפְּלוּ שְׁבַעְתָּים [שְׁבַעְתָּם] יָחַד (שם ב' כא, ט), וְנִמְצָא יְשַׁלֵּם שִׁבְעָתָיִם (משלי ו, לא), כפלים כמשפטו אם גנב שור ושה ישלם שבעה מלבד הקרן. ורצונו לומר אפילו אם יענשו אותו לשלם כפלים או אם הוא עני את כל הון ביתו יתן וינצל בזה, אבל נואף אשה משחית נפשו ולא ינצל בממונו. לָכֵן כָּל־הֹרֵג קַיִן שִׁבְעָתַיִם יֻקָּם (בראשית ד, טו), רצונו לומר נקמות רבות יקח־ממי שיהרגהו, ולא ירצה לומר שבעתים יקם דוקא כי שֶׁבַע, וְשִׁבְעָה יבואו לסך חשבון שאינו חשבונו אלא יותר, כמו עַל־אֶבֶן אַחַת שִׁבְעָה עֵינָיִם (זכריה ג, ט), רוצה לומר שמירות רבות. וכן שֶׁבַע כְּחַטֹּֽאתֵיכֶֽם (ויקרא כו, כא), שֶׁבַע יִפּוֹל צַדִּיק (משלי כד, טז), רצונו לומר פעמים רבות. ויבאו כן בזה החשבון לפי שכל ימי העולם שבועות וַֽחֲצִי הַשָּׁבוּעַ (דניאל ט, כז), והסמוך מַלֵּא שְׁבֻעַ זֹאת (בראשית כט, כד), וזאת יאמר על לאה. שְׁלשָׁה שָֽׁבֻעִים יָמִֽים (דניאל י, ב), שָֽׁבֻעִים שִׁבְעִים (שם ט, כד). ובלשון נקבה שִׁבְעָה שָֽׁבֻעֹת (דברים טז, ט), לַֽי"י בְּשָֽׁבֻעֹתֵיכֶם (במדבר כח, כו). ובשוא השׁי"ן שְׁבֻעֹת חֻקּוֹת קָצִיר (ירמיה ה, כד), ופירש אדוני אבי ז"ל הפסוק כן אותם שבועות של קציר ישמור לו חקות הקציר, שלא היה יורד המטר בארץ ישראל בימי הקציר, וזהו שאמר שמואל הֲלוֹא קְצִיר־חִטִּים הַיּוֹם אֶקְרָא אֶל־ י"י וְיִתֵּן קֹלוֹת (שמואל א' יב, יז), לפיכך אמר הנותן גשם ויוֹרֶה וּמַלְקוֹשׁ בְּעִתּוֹ (שם) לא בימי הקציר כי אינו עתו. וכן בשוא השׁי"ן חָג שְׁבֻעוֹת יָמִים מַצּוֹת יֵֽאָכֵֽל (יחזקאל מה, כא), ואיננו ריבוי והוא כמו שבעת ימים. וכן לְעֻמּוֹת אַחַד הַֽחֲלָקִים (יחזקאל מה, ז) כמו לְעֻמַת, כי אין חַג הַמַּצּוֹת כי אם שבעת ימים לא היום ולא לעתיד. וענין אחר וַֽאֲשֶׁר נִֽשְׁבַּֽע־לִי (בראשית כד, ז), וַיִּשָּׁבַע לוֹ (שם כד, ט), וּבִשְׁמוֹ תִּשָּׁבֵֽעַ (דברים ו, יג), וְהִשָּׁבֵעַ לַשֶּׁקֶר (ירמיה ז, ט). והשם כִּי הַשְּׁבוּעָה הַגְּדוֹלָה (שופטים כא, ה), יִתֵּן י"י אוֹתָךְ לְאָלָה וְלִשְׁבֻעָה (במדבר ה, כא), וְהִנַּחְתֶּם שִׁמְכֶם לִשְׁבוּעָה לִבְחִירַי (ישעיה סה, טו), שְׁבֻעַת י"י תִּֽהְיֶה בֵּין שְׁנֵיהֶם (שמות כב, י), שְׁבֻעוֹת מַטּוֹת אֹמֶר סֶלָה (חבקוק ג, ט), כלומר השבועה שנשבעת לשבטים. ויש מפרשים על הברקים שהם כמו חצים ומטות כאילו נשבעו לקיים מאמרך. ומפרשים מזה שְׁבֻעֹת חֻקּוֹת קָצִיר, כלומר מה שאמר זֶרַע וְקָצִיר וְקֹר וָחֹם וְקַיִץ וָחֹרֶף וְיוֹם וָלַיְלָה לֹא יִשְׁבֹּֽתוּ (בראשית ח, כב). והפעול מן הקל שְׁבֻעֵי שְׁבֻעוֹת לָהֶם (יחזקאל כא, כח). או יהיה תאר. והנכון הוא זה בפלס הַשְּׁכוּנֵי בָֽאֳהָלִים (שופטים ח, יא) כי [לא] נבנה בנין הקל ממנו. והפעל הכבד [הִפְעִיל] ממנו וְהִשְׁבִּיעַ הַכֹּהֵן (במדבר ה, כא), וְאַשְׁבִּיעֲךָ בַּֽי"י (בראשית כד, ג), וַיַּשְׁבִּעֵנִי אֲדֹנִי (שם כד, לז). וּבְשֵׁם אֱלֹֽהֵיהֶם לֹֽא־תַזְכִּירוּ וְלֹא תַשְׁבִּיעוּ (יהושע כג, ז), פירוש לא תשביעו איש את חבירו. או אפילו הגוי, כמו שפירשו רבותינו ז"ל (סנהדרין סג, ע"ב) ולא ישמע על פיך.

שֹבע  
וְאָכַל וְשָׂבַע וְדָשֵׁן (דברים לא, כ), וְדָוִיד זָקֵן וְשָׂבַע יָמִים (דברי הימים א' כג, א), וְאָֽכַלְתָּ וְשָׂבָֽעְתָּ (דברים ו, יא), אַתָּה תֹאכַל וְלֹא תִשְׂבָּע (מיכה ו, יד), וּבַבֹּקֶר תִּשְׂבְּעוּ־לָחֶם (שמות טז, יב), אֶל־עִיר אַחַת לִשְׁתּוֹת מַיִם וְלֹא יִשְׂבָּעוּ (עמוס ד, ח). פֶּן־תִּשְׂבָּעֶנּוּ וַֽהֲקֵאתֽוֹ (משלי כה, טז), רוצה לומר פן תשבע ממנו. וכן וּשְׂבַעְתֶּם אֹתוֹ (יואל ב, יט), ושבעתם ממנו. לֹא־תִשְׂבַּע עַיִן לִרְאוֹת (קהלת א, ח), שְׁאוֹל וַֽאֲבַדֹּה [וַֽאֲבַדּוֹ] לֹא תִּשְׂבַּעְנָה (משלי כז, כ), שָֽׂבְעָה בְרָעוֹת נַפְשִׁי (תהלים פח, ד), יִשְׂבַּע בחרפה (איכה ג, ל), מִדְּרָכָיו יִשְׂבַּע סוּג לֵב (משלי יד, יד), וּמִמֹּֽעֲצֹֽתֵיהֶם יִשְׂבָּֽעוּ (שם א, לא), כִּֽי־רַב שָׂבַעְנוּ בֽוּז (תהלים קכג, ג). והשם אָכוֹל וְאֵֽין־לְשָׂבְעָה (חגי א, ו), לֹא יָֽדְעוּ שָׂבְעָה (ישעיה נו, יא), מִבִּלְתִּי שָׂבְעָתֵךְ (יחזקאל טז, כח). וַֽאֲכַלְתֶּם לָשֹׂבַע (ויקרא כה, יט), שׂבַע שְׂמָחוֹת אֶת־פָּנֶיךָ (תהלים טז, יא), וְאָֽכַלְתָּ עֲנָבִים כְּנַפְשְׁךָ שָׂבְעֶךָ (דברים כג, כה). ומשקל אחר וְנִשְׁכַּח כָּל־הַשָּׂבָע (בראשית מא, ל). ומשקל אחר שִׂבְעַת־לֶחֶם וְשַׁלְוַת הַשְׁקֵט (יחזקאל טז, מט). והתאר וְשָׂבֵעַ יָלִין בַּל־יִפָּקֶד רָֽע (משלי יט, כג), וּשְׂבַע יָמִֽים (איוב מב, יז), שְׂבַע קָלוֹן (שם י, טו), וּֽשְׂבַע־רֹֽגֶז (שם יד, א), שְׂבֵעִים בַּלֶּחֶם נִשְׂכָּרוּ (שמואל א' ב, ה). והפעל הכבד [הִפְעִיל] וָֽאַשְׂבִּעַ אוֹתָם וַיִּנְאָפוּ (ירמיה ה, ז), וּמַשְׂבִּיעַ לְכָל־חַי רָצֽוֹן (תהלים קמה, טז), וְנֶפֶשׁ נַֽעֲנָה תַּשְׂבִּיעַ (ישעיה נח, י). וכבד אחר [פִּעֵל] נַפְשָׁם לֹא יְשַׂבֵּעוּ (יחזקאל ז, יט), שַׂבְּעֵנוּ בַבֹּקֶר חַסְדֶּךָ (תהלים צ, יד), כולם ענינם ידוע.

שׁבץ  
וְשִׁבַּצְתָּ הַכְּתֹנֶת שֵׁשׁ (שמות כח, לט), מְשֻׁבָּצִים זָהָב (שם כח, כ). וְעָשִׂיתָ מִשְׁבְּצֹת זָהָֽב (שם כח, יג), וּכְתֹנֶת תַּשְׁבֵּץ (שם כח, ד), תרגם אותו רבינו סעדיה ז"ל עיון בערבי והוא מעשה הרקמה עשוי עינים עינים. כִּי אֲחָזַנִי הַשָּׁבָץ (שמואל ב' א, ט), כתב רבי יונה תפשני העיון שהקיפוהו אנשי המלחמה וסבבוהו ולא יכול להנצל מהם. ויש מפרשים עון השבץ לפי שהרג כהני י"י. ויונתן תרגם אֲרֵי אַחֲדַנִי רְתִיתָא.


שׁבר  
שָׁבַר י"י מַטֵּה רְשָׁעִים (ישעיה יד, ה), וְלֹא שָׁבַר אֶת־הַֽחֲמֽוֹר (מלכים א' יג, נח), וּשְׁבָרָהּ כְּשֵׁבֶר נֵבֶל יֽוֹצְרִים (ישעיה ל, יד), כַּֽאֲשֶׁר יִשְׁבֹּר אֶת־כְּלִי הַיּוֹצֵר (ירמיה יט, יא), פירוש כאשר ישבר איש. וְעֶצֶם לֹא תִשְׁבְּרוּ־בֽוֹ (שמות יב, מו), יִשְׁבְּרוּ פְרָאִים צְמָאָֽם (תהלים קד, יא), כלומד ישברו צמאם במים. בְּשִׁבְרִי לָכֶם מַטֵּה־לֶחֶם (ויקרא כו, כו). והשם כְּשֵׁבֶר נֵבֶל יֽוֹצְרִים (ישעיה ל, יד), וּמִשֵּׁבֶר רוּחַ תְּיֵלִֽילוּ (שם סה, יד), וְלֹא נֶחְלוּ עַל־שֵׁבֶר יוֹסֵֽף (עמוס ו, ו), אלו השלשה הם בחמש נקודות והשאר בשש. ומשקל אחר הֵֽאָנַח בְּשִׁבְרוֹן מָתְנַיִם (יחזקאל כא, יא). והנפעל כִּֽי־נִשְׁבְּרֻה [נִשְׁבְּרוּ] אֳנִיּוֹת (מלכים א' כב, מט), נִשְׁבְּרָה דַּלְתוֹת הָֽעַמִּים (יחזקאל כו, ב), נִשְׁבְּרָה קִרְיַת־תֹּהוּ (ישעיה כד, י), אַחַת מֵהֵנָּה לֹא נִשְׁבָּֽרָה (תהלים לד, כא), נפעל חולף כי הוא מלעיל. זִבְחֵי אֱלֹהִים רוּחַ נִשְׁבָּרָה (שם נא, יט), נפעל עומד כי הוא מלרע. עֵת נִשְׁבֶּרֶת מִיַּמִּים בְּמַֽעֲמַקֵּי־מָיִם (יחזקאל כז, לד), פירוש עת היית נשברת שלא יצאו לך עזבוניך מימים כמו שהיה כבר. כִּֽי־נִשְׁבְּרוּ לִפְנֵֽי־י"י וְלִפְנֵי מַֽחֲנֵהוּ (דברי הימים ב' יד, יב), וַתִּשָּׁבֵר כָּעֵץ עַוְלָֽה (איוב כד, כ), ובפתח תִּשָּׁבַר וְתִשְׁכַּב אֶת־חַלְלֵי־חָֽרֶב (יחזקאל לב, כה). והכבד [פִּעֵל] וְאֶת־כָּל־עֵץ הַשָּׂדֶה שִׁבֵּֽר (שמות ט, כה), אִבַּד וְשִׁבַּר בְּרִיחֶיהָ (איוב ב, ט), וְשַׁבֵּר תְּשַׁבֵּר מַצֵּבֹֽתֵיהֶֽם (שמות כג, כד), ושלא נזכר פעלו מהנוסף [הָפְעַל] עַל־שֶׁבֶר בַּת־עַמִּי הָשְׁבַּרְתִּי (ירמיה ח, כא). [והשם] כָּל־מִשְׁבָּרֶיךָ וְגַלֶּיךָ עָלַי עָבָֽרוּ (יונה ב, ד), וְכָל־מִשְׁבָּרֶיךָ עִנִּיתָ סֶּֽלָה (תהלים פח, ח), רוצה לומר בהשבר גלי הים בעת הזעף. ומזה על דרך ההשאלה כִּי אֲפָפֻנִי מִשְׁבְּרֵי־מָוֶת (שמואל ב' כב, ה). בַּֽהֲבִיאִי שִׁבְרְךָ בַּגּוֹיִם עַל־אֲרָצוֹת אֲשֶׁר לֹֽא־יְדַעְתָּֽם (יחזקאל לב, ט), פירוש האנשים הנשברים והנגפים בך. או פירושו בהביאי באזניהם קול השבר ושמעוהו. וַֽיִּרְדְּפוּם לִפְנֵי הַשַּׁעַר עַד־הַשְּׁבָרִים (יהושע ז, ה), המקום נקרא כן לפי שנשברו שם. מִשְּׁבָרִים יִתְחַטָּֽאוּ (איוב מא, יז), פירוש מפחד שבריו יסירו חטאם ויתודו ויחלו פני אל. ומן הענין הזה [הִפְעִיל] וָֽאֶשְׁבֹּר עָלָיו חֻקִּי כלומר כרתי ברית וגזרתי עליו חקי שלא יעברנו. ונאמר שבירה בענין הזה כמו שנאמר כריתה בברית (דברים כט, יג). ומן הענין הזה נגזר הַֽאֲנִי אַשְׁבִּיר וְלֹא אוֹלִיד (ישעיה סו, ט), כלומר אביא האשה עד המשבר. כִּי בָאוּ בָנִים עַד־מַשְׁבֵּר (שם לז, ג), כִּֽי־עֵת לֹא־יַֽעֲמֹד בְּמִשְׁבַּר בָּנִֽים (הושע יג, יג), והרחם נקרא משבר על שבר האשה היולדת וחבליה. אֶת־מִסְפַּר הַֽחֲלוֹם וְאֶת־שִׁבְרוֹ (שופטים ז, טו), פירוש פתרונו, כי קודם הפתרון החלום הוא כמו הדבר הסתום והפתרון שובר אותו ומגלה אותו. וענין אחר כִּי יֶשׁ־שֶׁבֶר בְּמִצְרָיִם (בראשית מב, א), שֶׁבֶר רַֽעֲבוֹן בָּֽתֵּיכֶֽם (שם מב, יט), בשש נקודות. וַיִּשְׂאוּ אֶת־שִׁבְרָם (שם מב, כו), פירוש תבואה וכל מאכל. ואולי נאמר בזה הלשון לפי שהוא שובר הרעב. וכן אמר שֶׁבֶר רַֽעֲבוֹן בָּֽתֵּיכֶֽם על דרך יִשְׁבְּרוּ פְרָאִים צְמָאָֽם (תהלים קד, יא), וקונה הַשֶּׁבֶר יקרא שובר לִשְׁבֹּר אֶל־יוֹסֵף (בראשית מא, נז), פירוש מן יוסף או פירושו וְכָל־הָאָרֶץ בָּאוּ מִצְרַיְמָה אל יוסף לשבור לְכוּ שִׁבְרוּ וֶֽאֱכֹלוּ (ישעיה נה, א), בַּשֶּׁ֖בֶר אֲשֶׁר־הֵ֣ם שֹֽׁבְרִ֑ים (בראשית מז, יד). וכן מוכר השבר וַיִּשְׁבֹּר לְמִצְרַיִם (שם מא, נו). והפעל הכבד [הִפְעִיל] אֹכֶל בַּכֶּסֶף תַּשְׁבִּרֵנִי (דברים ב, כח), פירוש תשביר לי. וְנַשְׁבִּירָה שֶּׁבֶר (עמוס ח, ה), הוּא הַמַּשְׁבִּיר לְכָל־עַם הָאָרֶץ (בראשית מב, ו).

שֹבר  
וָאֱהִי שׂבֵר בְּחוֹמֹת יְרֽוּשָׁלַם (נחמיה ב, יג), ענינו חושב מלשון רבותינו ז"ל סברא. והכבד [פִּעֵל] בענין אחר לֹֽא־יְשַׂבְּרוּ יֽוֹרְדֵי־בוֹר אֶל־אֲמִתֶּֽךָ (ישעיה לח, יט), עֵינֵי כֹל אֵלֶיךָ יְשַׂבֵּרוּ (תהלים קמה, טו), הֲלָהֵן תְּשַׂבֵּרְנָה (רות א, יג). והשם שֶֹבֶר, שִׂבְרוֹ עַל־י"י אֱלֹהָֽיו (תהלים קמו, ה), ענינם התקוה.

שׁבת  
אֵיךְ שָׁבַת נֹגֵשׂ (ישעיה יד, ד), שָׁבַת מְשׂוֹשׂ לִבֵּנוּ (איכה ה, טו), שָׁבַת וַיִּנָּפַֽשׁ (שמות לא, יז), שָׁבְתָה מַדְהֵבָֽה (ישעיה יד, ד), וְשָֽׁבְתָה הָאָרֶץ שַׁבָּת לַֽי"י (ויקרא כה, ב), אָז תִּשְׁבַּת הָאָרֶץ (שם כו, לד), בפתח. כָּל־יְמֵי הָשַּׁמָּה תִּשְׁבֹּת (שם כו, לה), וּבַיּוֹם הַשְּׁבִיעִי תִּשְׁבֹּת (שמות כג, יב), בחלם. תִּשְׁבְּתוּ שַֽׁבַּתְּכֶֽם (ויקרא כג, לב), וְיוֹם וָלַיְלָה לֹא יִשְׁבֹּֽתוּ (בראשית ח, כב), וַיִּשְׁבְּתוּ שְׁלשֶׁת הָֽאֲנָשִׁים הָאֵלֶּה מֵֽעֲנוֹת אֶת־אִיּוֹב (איוב לב, א). והשם כָּבוֹד לָאִישׁ שֶׁבֶת מֵרִיב (משלי כ, ג), בשש נקודות, רַק שִׁבְתּוֹ יִתֵּן (שמות כא, יט). ומשקל אחר שַׁבַּת שַׁבָּתוֹן (ויקרא טז, לא). ושבת פעם [היא] בלשון נקבה כמו שַׁבָּת הִוא לַֽי"י (שם כג, ג), וְֽהָֽיְתָה שַׁבַּת הָאָרֶץ לָכֶם לְאָכְלָה (שם כה, ו), ופעם בלשון זכר שֹׁמֵר שַׁבָּת מֵֽחַלְּלוֹ (ישעיה נו, ב), עֹלַת שַׁבַּת בְּשַׁבַּתּוֹ (במדבר כח, י), כמו חֹדֶשׁ בְּחָדְשׁוֹ (ישעיה סו, כג), יוֹם בְּיוֹמוֹ (ויקרא כג, לז). והקבוץ בלשון נקבות שֶׁבַע שַׁבָּתוֹת (ויקרא כג, טו), מִלְּבַד שַׁבְּתֹת י"י (שם כג, לח), שֶׁבַע שַׁבְּתֹת שָׁנִים (שם כה, ח), אֲשֶׁר לֹא־שָֽׁבְתָה בְּשַׁבְּתֹֽתֵיכֶם (שם כו, לה) ופירוש שֶׁבַע שַׁבָּתוֹת שבע שבועות ימים. וכן עַד מִמָּֽחֳרַת הַשַּׁבָּת הַשְּׁבִיעִת (שם כג, טז), ממחרת השבוע השביעית. וקרא השבוע כן, כי בכל שבוע שבת לפיכך אמר תְּמִימֹת תִּֽהְיֶֽינָה (שם כג, טו). והם תשעה וארבעים ימים, כי יכול להיות שֶׁבַע שַׁבָּתוֹת שלא יהיו בהם שבע שבועות ימים [לפיכך אמר תמימות תהיינה]. ורבותינו ז"ל (מנחות סו, ע"א) דרשו בו ענין אחר למה אמר תמימות. וזה הוא הנכון לפי פשט הפסוק. וכן פירש בשמטה השנים שקרא כל שנת השמטה מהם שבת, ואם אמר שבע שבתות שנים יוכל להיות שלא יהיה בהן תשע וארבעים שנה לפיכך אמר ופירש שֶׁבַע שָׁנִים שֶׁבַע פְּעָמִים (שם כה, ח). והשם במשקל אחר רַהַב הֵם שָֽׁבֶת (ישעיה ל, ז), ופירוש הפסוק וּמִצְרַיִם הֶבֶל וָרִיק יַעְזֹרוּ (שם), לכן קראתי לזאת פירוש קראתי לזאת ירושלים החושבת להיותה נעזרת במצרים ויהיו רהב וחוזק להם, הם שבת כלומר ישבתו ויפסקו מלעזרם. וככר פירשתי  פירוש אחר טוב מזה בשרש יָשַׁב. ורבי יונה פירש מזה הענין שָׂרוֹף יִשָּֽׂרְפוּ בַּשָּֽׁבֶת (שמואל ב' כג, ז), כלומר בכליון חרוץ עד אשר לא ישאר להם זכר. וכן פירשו מזה שֶׁבֶת חָמָֽס (עמוס ו, ג). וכבר פירשתים בשרש יָשַׁב. והנפעל וְנִשְׁבַּת גְּאוֹן עֻזָּהּ (יחזקאל לג, כח). והכבד [הִפְעִיל] אֲשֶׁר לֹא הִשְׁבִּית לָךְ גֹּאֵל הַיּוֹם (רות ד, יד), וְהִשְׁבִּית אֶת־הַכְּמָרִים (מלכים ב' כג, ה), וְהִשְׁבַּתִּי חַיָּה רָעָה (ויקרא כו, ו), אַשְׁבִּיתָה מֵּֽאֱנוֹשׁ זִכְרָֽם (דברים לב, כו), תַּשְׁבִּיתוּ שְּׂאֹר מִבָּֽתֵּיכֶם (שמות יב, טו), הַשְׁבִּיתוּ מִפָּנֵינוּ אֶת־קְדוֹשׁ יִשְׂרָאֵֽל (ישעיה ל, יא). והשם שָֽׂחֲקוּ עַל מִשְׁבַּתֶּֽהָ (איכה א, ו), כלם ענין הבטלה והפסק הדבר. 

שׁגג  
עַל שִׁגְגָתוֹ אֲשֶׁר־שָׁגָג (ויקרא ה, יח), כִּֽי־שְׁגָגָה הִוא (במדבר טו, כה), כִּשְׁגָגָה שֶׁיֹּצָא (קהלת י, ה). והשם עוד מזה אִתִּי תָּלִין מְשֽׁוּגָתִֽי (איוב יט, ד), והנח תמורת אות הכפל. ענינם ידוע.

שֹגא  
מַשְׂגִּיא לַגּוֹיִם וַיְאַבְּדֵם (איוב יב, כג). הֶן־אֵל שַׂגִּיא וְלֹא נֵדָע (שם לו, כו), שַׁדַּי לֹֽא־מְצָאנֻהוּ שַׂגִּיא־כֹחַ (שם לז, כג), ענינם רבוי כענין שָֹגָה בה"א. ופירוש שַׁדַּי לֹֽא־מְצָאנֻהוּ שַׂגִּיא־כֹחַ אף על פי שלא מצאנוהו, הוא שגיא כח ושגיא משפט ורב צדקה ולא יענה מלבו כי אם מחסרון המקבל. כן פירשו רבי אברהם אבן עזרא ז"ל. ויש מפרשים שדי שהוא שגיא כח לא מצאנוהו כלומר לא השגנו כח מעשיו, אבל זאת נדע כי אדם שיש בו משפט ורב צדקה לא יענה אותו השם. 

שֹגב  
אֲשֶׁר שָֽׂגְבָה מִמֶּנּוּ (דברים ב, לו), וְקֹֽדְרִים שָׂגְבוּ יֶֽשַׁע (איוב ה, יא), פירוש שגבו בישע. והנפעל כִּֽי־נִשְׂגָּב שְׁמוֹ לְבַדּוֹ (תהלים קמח, יג), נִשְׂגְּבָה לֹֽא־אוּכַל לָֽהּ (שם קלט, ו), בְּחוֹמָה נִשְׁגָּבָה (ישעיה ל, יג). והכבד [הִפְעִיל] הֶן־אֵל יַשְׂגִּיב בְּכֹחוֹ (איוב לו, כב). והשם מִשְׂגָּב לְעִתּוֹת בַּצָּרָֽה (תהלים ט, י), מִשְׂגַּבִּי וּמְנוּסִי (שמואל ב' כב, ג). וכבד אחר [פִּעֵל] וַיְשַׂגֵּב י"י אֶת־צָרֵי רְצִין (ישעיה ט, י), וַיְשַׂגֵּב אֶבְיוֹן (תהלים קז, מא), יְשַׂגֶּבְךָ שֵׁם אֱלֹהֵי יַֽעֲקֹֽב (שם כ, ב), מִּמִתְקוֹמְמַי תְּשַׂגְּבֵֽנִי (שם נט, ב), אֲשַׂגְּבֵהוּ כִּֽי־יָדַע שְׁמִֽי (שם צא, יד). ושלא נזכר פעילו ממנו [פֻּעַל] ובוֹטֵחַ בַּֽי"י יְשֻׂגָּֽב (משלי כט, כה). כלם ענין הרוממות. 

שׁגה  
וּמַה־שָּׁגִיתִי הָבִינוּ לִֽי (איוב ו, כד), וְאִם כָּל־עֲדַת יִשְׂרָאֵל יִשְׁגּוּ (ויקרא ד, יג), מֵאִישׁ שֹׁגֶה וּמִפֶּתִי (יחזקאל מה, כ), לִשְׁגוֹת מֵֽאִמְרֵי־דָֽעַת (משלי יט, כז). והשם שְׁגִיאוֹת מִֽי־יָבִין (תהלים יט, יג), בחילוף ה"א למ"ד הפעל באל"ף. ומשקל אחר מִשְׁגֶּה הֽוּא (בראשית מג, יב) והפעל הכבד [הִפְעִיל] מַשְׁגֶּה עִוֵּר בַּדָּרֶךְ (דברים כז, יח), מַשְׁגֶּה יְשָׁרִים בְּדֶרֶךְ רָע (משלי כח, י), ורבי יהודה שם בענין אחר בְּאַֽהֲבָתָהּ תִּשְׁגֶּה תָמִֽיד (משלי ה, יט). ורבי אחי רבי משה ז"ל פירשו בפירוש משלי בענין זה, כלומר תחשב כשוגה אם תמיד תתעסק באהבתה, וכל שכן בזולתה. וזהו אמרו רבותינו ז"ל (אבות פרק ראשון משנה ה) באשתו אמרו קל וחומר באשת חברו, כי המרבה באהבת אשתו ומשיח יותר מדאי הוא שוגה בעבור שאהבת האשה תסיר האדם מעבודת השם. וכן וְלָמָּה תִשְׁגֶּה בְנִי בְזָרָה (שם כ). רבי יונה הרחיק ענין בְּאַֽהֲבָתָהּ תִּשְׁגֶּה תָמִֽיד מענין זה מאד שבעיניו ענין הפסוק על ענין החכמה. והנכון כי ענין פסוק מדבר על אשתו כמו שאמר למעלה שְׁתֵֽה־מַיִם מִבּוֹרֶךָ (שם טו), יצופו מעינותיך חוצה, יהיו לך לבדך. ואף על פי שעל המשל יתכן שידבר על החכמה, המליצה היא על אשת האדם וכונת המדבר לשני הענינים, ואם כן הטוב והישר יתירה תשגה תמיד מענין שגגה כמו שפירשנו. ורבי יונה שם בְּאַֽהֲבָתָהּ תִּשְׁגֶּה תָמִֽיד בענין שמחה וערבות כמו שִׁגָּיוֹן לְדָוִד (תהלים ז, א), עַל שִׁגְיֹנֽוֹת (חבקוק ב, א), בענין התעסקות באהבתה מאהוב זולתה. ומזה הענין וְכָל־שֹׁגֶה בּוֹ לֹא יֶחְכָּֽם (משלי כ, א). וכתב רבי יונה בשם רבי יהודה בן קריש כי הוא שמע אלדד הדני אומר יש לי שגיה בענין יש לי עסק.

שֹגה  
וְאַֽחֲרִֽיתְךָ יִשְׂגֶּה מְאֹֽד (איוב ח, ז). ובאל"ף מקום ה"א יִשְׂגֶּה־אָחוּ בְלִי־מָֽיִם (שם ח, יא). והפעל הכבד [הִפְעִיל] וְשַׁלְוֵי עוֹלָם הִשְׂגּוּ־חָֽיִל (תהלים עג, יב). ובהכפל פ"א והעי"ן בְּיוֹם נִטְעֵךְ תְּשַׂגְשֵׂגִי (ישעיה יז, יא), ענין גדול ורבוי.

שׁגח  
[הִפְעִיל] מִֽמְּכֽוֹן־שִׁבְתּוֹ הִשְׁגִּיחַ (תהלים לג, יד), רֹאֶיךָ אֵלֶיךָ יַשְׁגִּיחוּ (ישעיה יד, טז), מַשְׁגִּיחַ מִן־הַֽחֲלֹּנוֹת (שיר השירים ב, ט), ענינם ענין הבטה בהתבוננות.

שׁגל  
נִצְּבָה שֵׁגָל לִֽימִינְךָ (תהלים מה, י), וְהַשֵּׁגַל יוֹשֶׁבֶת אֶצְלוֹ (נחמיה ב, ו). נקראת כן האשה על רוך המשכב כמו שהוא בכתוב יִשְׁגָּלֶנָּה [יִשְׁכָּבֶנָּה] (דברים כח, ל), וְהַנָּשִׁים תִּשָּׁגַלְנָה [תִּשָּׁכַבְנָה] (זכריה יד, ב) אֵיפֹה לֹא שֻׁגַּלְתְּ [שֻׁכַּבְתְּ] (ירמיה ג, ב). 

שׁגע  
וְהָיִיתָ מְשֻׁגָּע (דברים כח, לד), לְכָל־אִישׁ מְשֻׁגָּע וּמִתְנַבֵּא (ירמיה כט, ו), חֲסַר מְשֻׁגָּעִים אָנִי (שמואל א' כא, טז). והשם בְּשִׁגָּעוֹן וּבְעִוָּרוֹן (דברים כח, כח). וההתפעל אִישׁ מִשְׁתַּגֵּעַ (שמואל א, כא, טו), לְהִשְׁתַּגֵּעַ עָלָי (שם כא, טז), ענינו ידוע.

שׁגר   
שְׁגַר־אֲלָפֶיךָ (דברים ז, יג). ומשקל אחר וְכָל־פֶּטֶר שֶׁגֶר בְּהֵמָה (שמות יג, יב), בשש נקודות. ענינם ענין שלוח כענין יְשַׁלְּחוּ כַצֹּאן עֲוִֽילֵיהֶם (איוב כא, יא). ובענין הזה בדברי רבותינו ז"ל (בבא בתרא פרק שני משנה ה. דף כג, ע"א) מלא שגר היונה פירוש שלוח היונה והליכתה. והם הרגילו הלשון הזה בענין שלוח כמו שאמרו (שם קמו, ע"א) שגר אחריו וזולת זה הרבה.

שׁד  
גַּם־תַּנִּין [תַּנִּים] חָלְצוּ שַׁד (איכה ד, ג), בִּרְכֹת שָׁדַיִם וָרָֽחַם (בראשית מט, כה), וְשָׁדַיִם צֹֽמְקִֽים (הושע ט, יד), לְמַעַן שְׁדֵי נְעוּרָֽיִךְ (יחזקאל כג, כא), וְשָׁדַיִךְ תְּנַתֵּקִי (שם כג, לד), בֵּין שָׁדַי יָלִֽין (שיר השירים א, יג), שָׁמָּה מֹֽעֲכוּ שְׁדֵיהֶן (יחזקאל כג, ג), ידוע. ויתכן ששרשו שָׁדָה בפלס אָב, אָח, צָו, תָּו. ופירוש בִּרְכֹת שָׁדַיִם וָרָֽחַם, ברכות שמים וארץ. כי השמים בתתם המטר כמו השדים והארץ בהוציאה הפירות כמו הרחם. ואדוני אבי ז"ל פירש שדים המינקת ורחם האם. וזכר אחרי כן ברכות אביך, כי שלשה אלו מברכין לילד האב והאם והמינקת. ולפי דעתי כי היא ברכת הבנים והנולדים הפך רחם משכיל ושדים צמקים. וענין אחר יִזְבְּחוּ לַשֵּׁדִים (דברים לב, יז), ידוע.

שׁדד  
וְשָֽׁדְדוּ אֶת־גְּאוֹן מִצְרַיִם (יחזקאל לב, יב), הוֹי שׁוֹדֵד וְאַתָּה לֹא שָׁדוּד (ישעיה לג, א), וְשָׁדְדוּ אֶת־בְּנֵֽי־קֶֽדֶם (ירמיה מט, כח), חטף בפלס חָרְבוּ מְאֹד (ירמיה ב, יב). לִשְׁדֹוד אֶת־כָּל־פְּלִשְׁתִּים (שם מז, ד), יָשׁוּד צָהֳרָֽיִם (תהלים צא, ז), והשרק תחת חולם. זְאֵב עֲרָבוֹת יְשָׁדְדֵם (ירמיה ה, ו), בא שלם, ונקוד כמו שהיה בחסרון הכפל כי נקוד השלם הוא יִשְׁדְּדֵם בפלס יִשְׁמְרֵם. ויתכן היותו מבנין פועל [פִּעֵל] והכבד הדומה למרובע. וְסֶלֶף בֹּגְדִים וְשָׁדֵּֽם [יְשָׁדֵּֽם] (משלי יא, ג). והשם שֹׁד וָשֶׁבֶר (ישעיה נט, ז). והתאר הַמַּבְלִיג שֹׁד עַל־עָז (עמוס ה, ט), בפלס לֶחֶם חֹם (שמואל א' כא, ז), מָעוֹז לַתֹּם (משלי י, כט) גֹּל אֶל י"י (תהלים כב, ט). והנפעל שָׁדוֹד נְשַׁדֻּנוּ (מיכה ב, ד), והשרק תחת חלם. ורבי יהודה כתב בו טעם אחר להיות ענינו נָשַׁדּוּ ממנו כמו בָּנַי יְצָאֻנִי (ירמיה י, כ) שענינו יצאו ממני. והפעל הכבד [פִּעֵל] מְֽשַׁדֶּד־אָב (משלי יט, כו), אַֽל־תְּשַׁדֵּד רִבְצֽוֹ (שם כד, טו). וכבד אחר [פִּעֵל] יְשֹׁדֵד מַצֵּֽבוֹתָֽם (הושע י, ב). ושלא נזכר פעלו מהדגוש [פֻּעַל] שֻׁדַּד עָר מוֹאָב (ישעיה טו, א), שֻׁדְּדָה־עַי (ירמיה מט, ג), בשרק. שָׁדְּדָה נִֽינְוֵה (נחום ג, ז), בקמץ חטף. פִּתְאֹם שֻׁדְּדוּ אֹֽהָלַי (ירמיה ד, כ), בשרק. ושלא נזכר פעלו מהנוסף [הָפְעַל] כַּֽהֲתִֽמְךָ שׁוֹדֵד תּוּשַּׁד (ישעיה לג, א), והוא כתוב בו"ו עם הדגש. וכן וְכָל־מִבְצָרֶיךָ יוּשָּׁד (הושע י, יד), ענינם ידוע. ורבי יהודה הביא בענין זה נֶהְפַּךְ לְשַׁדִּי (תהלים לב, ד), וכבר כתבנו שהלמ"ד שרשית. וכן לְשַׁד הַשָּֽׁמֶן (במדבר יא, ח). וטוב הוא שיהיה מזה השרש והלמ"ד בהם נוספת ויהיו מענין וְשֹׁד מְלָכִים תִּינָקִי (ישעיה ס, טז), כִּֽי־אָפֵס הַמֵּץ כָּלָה שֹׁד (שם טז, ד), מִשֹּׁד תַּנְחֻמֶיהָ (שם סו, יא), שם ענין לחות ודשנות. והנכון כי שָׁדַיִם נגזר מזה השם ויאמר שֹׁד בחלם ושַׁד בפתח הענין אחד. ובעבור זה סמך לו היניקה ואמר וְשֹׁד מְלָכִים תִּינָקִי. ונקראו כן לפי שיש בהם לחות ודשנות וכן כתכ רבי יונה. ויש לפרש כלה שֹׁד מהענין הראשון והוא תאר כמו הַמַּבְלִיג שֹׁד עַל־עָז, כלומר אפס המוצץ והשודד והרומס תמו מן הארץ המריעים לישראל. ויתכן לפרש יִגְזְלוּ מִשֹּׁד יָתוֹם (איוב כד, ט), מענין וְשֹׁד מְלָכִים תִּינָקִי, כלומר יגזלו אותו מתענוגיו. או יהיה כמו שַׁד, שָׁדַיִם כלומר יגזלו אותו משדי אמו. ושדים, ושד מלכים קרובים בענין לא בשרש. ויש לפרש יגזלו משד מהענין הראשון, כלומר מרוב שד שעושים יגזלו אפילו היתום. ואדוני אבי ז"ל פירש אחר שגזלו היתום ויניחוהו ילא יוכל אדם לשדד אותו כי כל אשר היו לו גזלו הם. ומן השרש הזה אֲנִי־אֵל שַׁדַּי (בראשית יז, א), שענינו תקיף ומנצח  כענין שודד. והיו"ד בשדי תמורת אות הכפל. וכן וְהָיָה שַׁדַּי בְּצָרֶיךָ (איוב כב, כה), ופירושו כי אל שדי יהיה מבצריך ותקפך. ופירש הנגיד כי וְהָיָה שַׁדַּי בְּצָרֶיךָ איננו השם הנכבד רק הוא תאר לזהב בי פירוש בצריך זהבך כמו שכתבנו בשרשו. ואמר שיהיה תקיף זהבך כמו שאמר וְכֶסֶף תּֽוֹעָפוֹת לָֽךְ (שם). וכן כְּקוֹל מַיִם רַבִּים כְּקֽוֹל־שַׁדַּי (יחזקאל א, כד), כלומר חזק ותקיף. וכן כְּשֹׁד מִשַּׁדַּי יָבֽוֹא (ישעיה יג, ו), כלומר כשוד שיבא משד ותקיף. ורבי יונה כתב כן כי שַׁדַּי תאר לממון, כי אצלו הוא שדי גדול ונכבד. ופירוש שדי בצריך, שיהיה הונך גדול ועצום. ומן השרש הזה והענין הזה שִׁדָּה וְשִׁדּֽוֹת (קהלת ב, ח), פירוש כבודה וכבודות. ויש מפרשים אותם כלי זמר. ועוד מפרשים אותם נשים יפות תאר לקוחות במלחמה וענינם שְׁדוּדָה וּשְׁדוּדוֹת. אבל להיותם כלי זמר הוא הנכון. וכן אמרו רבותינו ז"ל (גיטין סח, ע"א) מאי שדה ושדות? הכא תרגימו שדה ושדתין. ופירשו בו הגאונים שהוא כלי לניגון המוזיק"א. היה נמצא בזמן שבית המקדש קיים. 

שֹדד  
יְפַתַּח וִֽישַׂדֵּד אַדְמָתֽוֹ (ישעיה כח, כד), יְשַׂדֶּד־לוֹ יַֽעֲקֹֽב (הושע י, יא), הם מענין שָֹדֶה וענינם הליכת החורש בשדה אחר חרישתו לכתוש הרגבים. אִם־יְשַׂדֵּד עֲמָקִים אַֽחֲרֶֽיךָ (איוב לט, י), רצונו לומר לחרוש בו שדות העמקים. וכן מהשרש הזה והענין הזה וְעֵמֶק הַשִּׂדִּים (בראשית יד, י). וכן דעת המתרגם וּמֵישַׁר חַקְלַיָּא. 

שֹדה  
וְשָׂדֶה לֹא קָנִינוּ (נחמיה ה, טז), אֶל־שָׂדֶה טּוֹב אֶל־מַיִם רַבִּים הִיא שְׁתוּלָה (יחזקאל יז, ח), בְּשָׂדֶה וּבְכֶרֶם (במדבר כ, יז), לָשׂוּחַ בַּשָּׂדֶה (בראשית כד, מג), זָֽמְמָה שָׂדֶה וַתִּקָּחֵהוּ (משלי לא, טז), וּֽשֲׂדֵה מִגְרַשׁ עָֽרֵיהֶם לֹא יִמָּכֵר (ויקרא כה, לד), אֶת־שָׂדִי אֲשֶׁר בָּֽעֲנָתוֹת (ירמיה לב, ז), אֶל־בֵּיתָהּ וְאֶל־שָׂדָֽהּ (מלכים א' ח, ג). והקבוץ עַל־שְׂדֵי־חֶמֶד (ישעיה לב, יב), עֲנָתֹת לֵךְ עַל־שָׂדֶיךָ (מלכים א' ב, כו), לְשׁוֹבֵב שָׂדֵינוּ יְחַלֵּֽק (מיכה ב, ד). ובלשון נקבות שָׂדוֹת בַּכֶּסֶף יִקְנוּ (ירמיה לב, מד), וְאֶת־שְׂדֽוֹתֵיכֶם וְאֶת־כַּרְמֵיכֶם (שמואל א' ח, יד). נהפכה הה"א ליו"ד נראית בהרבה מקומות מִתְּנוּבֹת שָׂדָֽי (איכה ד, ט), יַֽעֲלֹז שָׂדַי (תהלים צו, יב), אלה שדות הוריעה. כְּרֵיחַ שָׂדֶה אֲשֶׁר בֵּֽרֲכוֹ י"י (בראשית כז, כז), וַיִּשְׁמְעוּ כָל־שָׂרֵי הַֽחֲיָלִים אֲשֶׁר בַּשָּׂדֶה (ירמיה מ, ז), אלה ענינם מדברות. ונאמר גם כן על הארצות וַיִּבְרַח יַֽעֲקֹב שְׂדֵה אֲרָם (הושע יב, יג), כמו ארץ ארם. וכמוהו לָגוּר בִּשְׂדֵי מוֹאָב (רות א, א), בִּשְׂדֵה פְלִשְׁתִּים (שמואל א' כז, ז). 

שׁדם  
וּמִשַּׁדְמֹת עֲמֹרָה (דברים לב, לב), כמו גפנים. וכן כִּי שַׁדְמוֹת חֶשְׁבּוֹן אֻמְלָל (ישעיה טז, ח), וּשְׁדֵמוֹת לֹא־עָשָׂה אֹכֶל (חבקוק ג, יז). ואפשר שיהיה הענין שדה זרע, כי כבר זכר (שם) וְאֵין יְבוּל בַּגְּפָנִים, אבל בְּשַׁדְמוֹת קִדְרוֹן (מלכים ב' כג, ד), אמר בו התרגום נַחְלָא בְמֵישַׁר קִדְרוֹן. וכן יהיה פירוש וְכָֽל־הַשְּׁרֵמוֹת [הַשְּׁדֵמוֹת] עַד־נַחַל קִדְרוֹן (ירמיה לא, לט), אף על פי שיש בו תרגום אחר. אך וּשְׁדֵמָה לִפְנֵי קָמָֽה (ישעיה לז, כז), כמו וּשְׁדֵפָה מענין שִׁדָּפוֹן, והמ"ם והפ"א ממוצא אחד. וכן אמר במלכים מקומו (ב' יט, כו) וּשְׁדֵפָה לִפְנֵי קָמָֽה.

שׁדף  
וּבַשִּׁדָּפוֹן וּבַיֵּֽרָקוֹן (דברים כח, כב). וּשְׁדוּפֹת קָדִים (בראשית מא, ו), הוא לקות הזרע מרוח קדים הנכנס בשבלים עד שלא נשלם בישולם ולא יגמלו. וזהו שאמר וּשְׁדֵפָה לִפְנֵי קָמָֽה (מלכים ב' יט, כו), טרם היותו קמה כי כאשר נגמר יקרא קמה. 

שֹדר  
וּשְׂדֵרֹת בָּֽאֲרָזִֽים (מלכים א' ו, ט), וכבר בארנוהו בשער הסמ"ך. 

שֹה  
אֱלֹהִים יִרְאֶה־לּוֹ הַשֶּׂה (בראשית כב, ח), וְאַיֵּה הַשֶּׂה לְעֹלָֽה (שם כב, ז), בסגול. ובסמוך בצרי שֵׂה כְשָׂבִים וְשֵׂה עִזִּֽים (דברים יד, ד). ומשפטו הראות עי"ן הפעל שָֹיָה בפלס כָּלָה, רָזָה. ועם הכינוי יראה עי"ן הפעל והוא יו"ד אוֹ אֶת־שֵׂיוֹ נִדָּחִים (דברים כב, א), צרי השי"ן. אִישׁ שׁוֹרוֹ וְאִישׁ שְׂיֵהוּ (שמואל א' יד, לד), שוא השי"ן. והוא בלשון זכר ובלשון נקבה, לפי שהמלה כוללת זכר ונקבה. בלשון זכר שֶׂה תָמִים (שמות יב, ה), תָּעִיתִי כְּשֶׂה אֹבֵד (תהלים קיט, קעו). ובלשון נקבה שֶׂה פְזוּרָה יִשְׂרָאֵל (ירמיה נ, יז), בֵּין־שֶׂה בִרְיָה וּבֵין שֶׂה רָזָֽה (יחזקאל לד, כ). וְשׁוֹר אוֹ־שֶׂה אֹתוֹ וְאֶת־בְּנוֹ (ויקרא כב, כח), אף על פי שהוא בלשון זכר, על הנקבה הוא כמו שקבלו רבותינו ז"ל (חולין עח, ע"ב) אותו ואת בנו נוהג נקבות ואין נוהג בזכרים. ואף על פי שיש מחלוקת בדברי רבותינו ז"ל בזה ההלכה כך היא. וְשֶׂה־אַחַת מִן־הַצֹּאן (יחזקאל מה, טו), הקטן מן הכבשים ומן העזים הוא שיקרא שה.

שֹהד  
וְשָֽׂהֲדִי בַּמְּרוֹמִֽים (איוב טז, יט), השֹי"ן נקרא בקמץ רחב ומשפטו בקמץ חטף ושלא לחטף על הה"א הוסב לקמץ רחב והה"א בשוא ובפתח והוא תרגום עֵד (בראשית לא, מד).

שׁהם  
וְאֶבֶן הַשֹּֽׁהַם (בראשית ב, יכ), אַבְנֵי־שֹׁהַם (שמות כה, ז), נקרא כערבי א"ל בלו"ר.

שֹהר  
אֶת־הַשַּׂהֲרֹנִים אֲשֶׁר בְּצַוְּארֵי גְמַלֵּיהֶֽם (שופטים ח, כא), לְבַד מִן־הַשַּֽׂהֲרֹנִים וְהַנְּטִפוֹת (שם ח, כו), וְהַשְּׁבִיסִים וְהַשַּֽׂהֲרֹנִֽים (ישעיה ג, יח), חלי כדמות ירח. ותרגום יָּרֵחַ (בראשית לז, ט) סִהֲרָא.

שׁוא  
תְּשֻׁאוֹת סֻכָּתֽוֹ (איוב לו, כט), תְּשֻׁאוֹת נוֹגֵשׂ לֹא יִשְׁמָֽע (שם לט, ז) תְּשֻׁאוֹת חֵן חֵן לָֽהּ (זכריה ד, ז), תְּשֻׁאוֹת מְלֵאָה (ישעיה כב, ב). בְּבֹא כְשֹׁאָוה [כְשׁוֹאָה] פַּחְדְּכֶם (משלי א, כז), וְעָלִיתָ כַּשֹּׁאָה (יחזקאל לח, ט), ענינם ענין המון. וכבר כתבנו בְּבֹא כְשֹׁאָוה בשרש שָׁאָה, לְהַשְׂבִּיעַ שֹׁאָה וּמְשֹׁאָה (איוב לח, כז), ענין שממה. 
 
שׁוב  
וָשָׁב וְרָפָא לֽוֹ (ישעיה ז, י), פירוש שׁב מחטאו. וּלְשָׁבֵי פֶשַׁע בְּיַֽעֲקֹב (שם נט, כ), שַׁבְתִּי וְרָאֹה תַֽחַת־הַשֶּׁמֶשׁ (קהלת ט, יא), וְשָׁבַת לַנָּשִׂיא (יחזקאל מו, יח), כמו ושבה התי"ו במקום ה"א. וכבר כתבנו הדומים לו בחלק הדקדוק. וְשָׁמָּה לֹא יָשׁוּב כִּי אִם־הִרְוָה אֶת־הָאָרֶץ (ישעיה נה, י), ופירוש ושמה לא ישוב אלא מה יעשה הרוה את הארץ. ואדוני אבי ז"ל פירשו כמשמעו לא ישוב כי אם הרוה אבל לאחר שהרוה ישוב. וזהו שוב הגשם, כי חום השמש שואף אותו, ולולי זה לא היתה צריכה הארץ לגשם. יָשׁוּבוּ לֹא עָל (הושע ז, טז), אִם־יָשׁוּב עֶשֶׂר מַֽעֲלֽוֹת (מלכים ב' כ, ט). כִּֽי־אַֽחֲרֵי שׁוּבִי נִחַמְתִּי (ירמיה לא, יט), פירוש אחרי ששבתי מעונותי. וְעָרֶיךָ לֹא תָישֹׁבְנָה [תָשֹׁבְנָה] (יחזקאל לה, ט), רוצה לומר לא תשובנה לקדמתן. וְשֹֽׁמְרוֹן וּבְנוֹתֶיהָ תָּשֹׁבְן ָ לְקַדְמָתָן (שם טז, נה), וְאַתְּ וּבְנוֹתַיִךְ תְּשֻׁבֶינָה לְקַדְמַתְכֶֽן (שם). ויש לפרש מזה וְאַתָּה בֵּֽאלֹהֶיךָ תָשׁוּב (הושע יב, ו), ויהיה באלהיך תשוב כמו אל אלהיך. והפעל הכבד [הִפְעִיל] הֱשִׁיבֹנוּ אֵלֶיךָ (בראשית מד, ח), וַיָּשֶׁב אֵת כָּל־הָֽרְכֻשׁ (שם יד, טז), וְהֵשִׁיב לְמֶֽלֶךְ־יִשְׂרָאֵל מֵֽאָה־אֶלֶף כָּרִים (מלכים ב' ג, ד), הֵשִׁיבוּ אֶשְׁכָּרֵֽךְ (יחזקאל כז, טו), מָֽה־אָשִׁיב לַי"י (תהלים קטז, יב), מִנְחָה יָשִׁיבוּ (תהלים עב, י), פֶּן־תָּשִׁיב אֶת־בְּנִי שָֽׁמָּה (בראשית כד, ו), עַתָּה אָשִׁיב אֶת־שְׁביּת [שְׁבוּת] יַֽעֲקֹב (יחזקאל לט, כה), אֲשֶׁר אָשִׁוב [אָשִׁיב] אֶת־שְׁבוּת יְהוּדָה וִירוּשָׁלָֽם (יואל ד, א), וַיָּשִׁיבוּ אֹתָם דָּבָר (במדבר יג, כו). והיוצא לשלישי לָכֵן שְׂעִפַּי יְשִׁיבוּנִי (איוב כ, ב), פירוש יכריחוני להשיב דבר אליך. וּלְכָל־אֲשָׁמָם אֲשֶׁר יָשִׁיבוּ לִי (במדבר יח, ט), מָה הָֽאָשָׁם אֲשֶׁר נָשִׁיב לוֹ (שמואל א' ו, ד), וְאֵת כְּלֵי הַזָּהָב אֲשֶׁר הֲשֵׁבֹתֶם לוֹ (שם ו, ח), ופירוש ההשבה בענין המנחה לפי שהמנחה היא גמול הטובה ומשיב לו מאשר גמלו, או ליראה ממנו ומשיב לו המנחה תגמול שאינו מריע לו. ופירוש ההשבה בענין האשם כי החוטא בהביאו הקרבן הוא כבעל חוב שמשיב חובו לבעליו. והנכון בעיני עוד כי טעם ההשבה בענין המנחה לפי שהיא תמיד פעם אחר פעם כמו וְהֵשִׁיב לְמֶֽלֶךְ־יִשְׂרָאֵל (מלכים ב' ג, ד), כי בכל שנה ושנה היה עושה זה. הֱשִׁיבוֹתָ מֵֽחֲרוֹן אַפֶּֽךָ (תהלים פה, ד), אינו פעל עומד אך הוא פעל יוצא כמשפטו, ומלת מֵֽחֲרוֹן מקור בתוספת נו"ן כמו שכתבנו בחלק הדקדוק וכאילו אמר השיבות אפך מחרון. ושלא נזכר פעלו ממנו [הָפְעַל] וַיּוּשַׁב אֶת־מֹשֶׁה וְאֶֽת־אַֽהֲרֹן (שמות י, ח). וכבד אחר [פִּעֵל] נַפְשִׁי יְשׁוֹבֵב (תהלים כג, ג), פירוש ישיב אותה אל הדרך הטוב. לְשׁוֹבֵב שָׂדֵינוּ יְחַלֵּֽק (מיכה ב, ד), פירוש אמר איך ימיש לי כלומר איך יסיר האויב חלקי שהיה לי, ואם אנחנו מיחלים לשובב שדינו שישיבום לנו הם יחלקום לעצמם. לְשׁוֹבֵב יַֽעֲקֹב (ישעיה מט, ה), בְּשֽׁוֹבְבִי אוֹתָם (יחזקאל לט, כז), מְשׁוֹבֵב נְתִיבוֹת (ישעיה נח, יב), מְשׁוֹבֶבֶת מֵחֶרֶב (יחזקאל לח, ח), כלומר הנמלטת מחרב הגוים ושבה לארצה. והשם וְלִתְשׁוּבַת הַשָּׁנָה (דברי הימים ב' לו, י), פירושו לסוף השנה שתשוב השמש לנקודה אשר החלה ממנה. ומשקל אחר אֶת־שִׁיבַת צִיּוֹן (תהלים קכו, א). וענין שני וְשָׁב י"י אֱלֹהֶיךָ אֶת־שְׁבֽוּתְךָ (דברים ל, ג), בְּשׁוּב י"י (תהלים יד, ז), הִֽנְנִי־שָׁב שְׁבוּת (ירמיה ל, יח), וְשָׁ֥ב שְׁבִותָֽם [שְׁבִיתָֽם] (צפניה ב, ז), שָׁב י"י (נחום ב, ג), כולם ענין השקטה והנחה כאשר כתבם רבי יהודה. ורבי יונה תפס עליו ואמר כי מה ענין שישקיטם בגלות? ואין זו סברא נכונה, כי הנביא אמר שישקיט הגלות ויניחם מצרתם וזה לא יתכן זולת שישיבם אל מקומם, כי הגולה מארצו לא ישקוט ואפילו יהיה שם בתענוגים גדולים. ומה שכתב רבי יהודה הוא הנכון שיהיה כל הפעל הקל מהעניו הראשון פעלים עומדים ואין אחד מהם יוצא. ואין טענה מן בְּשׁוּבֵנִי וְהִנֵּה אֶל־שְׂפַת הַנַּחַל עֵץ רַב מְאֹד (יחזקאל מז, ז), כמו שכתב רבי יונה שגם הוא פעל עומד ואף על פי שנאמר הכינוי בנו"ן יו"ד ואין כן המנהג אלא בכינוי הפעול המחובר אל מקור הפעל כמו הַֽלְהָרְגֵנִי אַתָּה אֹמֵר (שמות ב, יד), אַל־תָּאִיצוּ לְנַֽחֲמֵנִי (ישעיה כב, ד), והדומים להם ואין כן המנהג בכינוי הפעל המחובר אל מקור הפעל בעצמו כי אם ביו"ד לבדה כמו וּֽבְדַבְּרִי אֽוֹתְךָ (יחזקאל ג, כז), בְּֽשַׁלְּחִי אֶת־חִצֵּי הָֽרָעָב (יחזקאל ה, טז), בְּאָמְרִי לָֽרָשָׁע (יחזקאל ג, יח), והדומים להם והיה לו לומר לפי סברת רבי יונה בְּשׁוּבִי. ואין זו טענה כי הנה מצאנו תַּכְרִיעַ קָמַי תַּחְתֵּֽנִי (שמואל ב' כב, מ) כמו תחתי. ובכנוי הפעול עם מקור הפעל ביו"ד לבדה כי מֵאֵן י"י לְתִתִּי (במדבר כב, יג), לֹא אָבָה יַבְּמִֽי (דברים כה, ז), לְבִלְתִּי עָצְבִּי (דברי הימים א' ד, י). שָׁבוּ כְלֵיהֶם רֵיקָם (ירמיה יד, ג), פירוש עם כליהם. וְעוֹדֶנּוּ לֹֽא־יָשׁוּב (שם מ, ה), וְשֻׁבָה אֶל־גְּדַלְיָה (שם), הוא מענין הראשון, פירוש ועוד ירמיה לא אמר כי דעתו שישוב והוא רב טבחים הבין כי דעתו כן ואמר לו לך ושובה. ומהענין השני עוד שׁוּבָה י"י רִֽבֲבוֹת אַלְפֵי יִשְׂרָאֵֽל (במדבר י, לו). ואשר הם עומדים וְאַתָּה בֵּֽאלֹהֶיךָ תָשׁוּב (הושע יב, ז), יָשֻׁבוּ יֹֽשְׁבֵי בְצִלּוֹ (שם יד, ח), בְּשִֽׁיבָתוֹ בְמַֽחֲנַיִם (שמואל ב' יט, לג), ואף על פי שכתבנו בו טעם אחר בשרש יָשׁב. והשם בְּשׁוּבָה וָנַחַת תִּוָּשֵׁעוּן (ישעיה ל, מג). ומזה עוד אִם־תָּשׁוּב יִשְׂרָאֵל נְאֻם־י"י אֵלַי תָּשׁוּב (ירמיה ד, א), השני הוא מהענין הזה. ויש לפרש מזה נַפְשִׁי יְשׁוֹבֵב, כלומר יניחנה וישקיטנה. וכן וְשַׁבְתִּי בְּבֵית־י"י (תהלים כג, ו). ויתכן גם וְשַׁבְתִּי מהענין הראשון ואמר ושבתי בהתמדת הליכתו שם פעם אחר פעם. וכן וְשׁוּב מֹל אֶת־בְּנֵֽי־יִשְׂרָאֵל שֵׁנִֽית (יהושע ה, ב), פעם אחר פעם עד שימולו כולם. ויש מפרשים מזה כִּי מְשׁוּבַת פְּתָיִם תַּֽהַרְגֵם (משלי א, לב), כמו שאמר וְשַׁלְוַת כְּסִילִים תְּאַבְּדֵֽם (שם). ואדוני אבי ז"ל כתב שׁוּבָה י"י רִֽבֲבוֹת אַלְפֵי יִשְׂרָאֵֽל מהענין הראשון כתרגומו תּוּב יְיָ שְׁרֵי בִיקָרָךְ, ופירושו כי אותן שלשה ימים שהלך הארון לפניהם כאשר הוציאוהו מן המחנה אמר משה קוּמָה י"י וְיָפֻצוּ אֹֽיְבֶיךָ (במדבר י, לה) ובסוף שלשה ימים שחזר למקומו בתוך המחנה כי שם היה נוסע תמיד כמו שאמר (במדבר ב, יז) וְנָסַע אֹֽהֶל־מוֹעֵד מַֽחֲנֵה הַֽלְוִיִּם בְּתוֹךְ הַֽמַּֽחֲנֹת אמר בשובו שׁוּבָה י"י רִֽבֲבוֹת אַלְפֵי יִשְׂרָאֵֽל, כלומר עם רבבות אלפי ישראל שובה ולך עמהם כאשר בתחלה. וענין שלישי תְּיַסְּרֵךְ רָֽעָתֵךְ וּמְשֻֽׁבוֹתַיִךְ תּֽוֹכִחֻךְ (ירמיה ב, יט), וְעַמִּי תְלוּאִים לִמְשֽׁוּבָתִי (יהושע יא, ח), פירוש בעבור המשובה שעושים עמי הם תלואים בצרתם לא ידעו אן יפנו לעזרה. ויו"ד למשובתי איננה סימן הפועל. וכן וְשִׂמַּחְתִּים בְּבֵית תְּפִלָּתִי (ישעיה נו, ז), וכבר כתבתים בחלק הדקדוק. כִּי מְשׁוּבַת פְּתָיִם תַּֽהַרְגֵם (משלי א, לב), מְשֻׁבָה נִצַּחַת (ירמיה ח, ה), אלה שמות. והתאר שׁוּבָה מְשֻׁבָה יִשְׂרָאֵל (שם ג, יב). וכן בזה המשקל תאר מנחי העי"ן וַֽעֲנִיִּים מְרוּדִים (ישעיה נח, ז), תאמר הנקבה ממנו מְרוּדָה בפלס מְשׁוּבָה. והפעל הכבד ממנו [פִּעֵל] מַדּוּעַ שֽׁוֹבְבָה הָעָם הַזֶּה (שם ח, ה). והיוצא לשלישי חָכְמָתֵךְ וְדַעְתֵּךְ הִיא שֽׁוֹבְבָתֶךְ (ישעיה מז, י). והתאר וַיֵּלֶךְ שׁוֹבָב (שם נז, יז), שׁוּבוּ בָנִים שֽׁוֹבָבִים (ירמיה ג, יד), כולם ענין המרד. ויש מפרשים מזה כִּֽי־אַֽחֲרֵי שׁוּבִי נִחַמְתִּי (שם לא, יט).

שֹוב  
זָקַנְתִּי וָשַׂבְתִּי (שמואל א' יב, ב). והתאר גַּם־שָׂב גַּם־יָשִׁישׁ בָּנוּ (איוב טו, יא). והשם כִּי קָמוּ עֵינָיו מִשֵּׂיבֽוֹ (מלכים א' יד, ד). ובה"א הנקבה גַּם־שֵׂיבָה זָרְקָה בּוֹ (הושע ז, ט), השיבה היא יותר מהזקנה כמו שאמרו במשנה (אבות פרק חמישי משנה כא) בן ששים לזקנה בן שבעים לשיבה, וכן דעת הפסוק ושבתי אחרי זקנתי.

שֹוד  
וְשַׂדְתָּ אֹתָם בַּשִּֽׂיד (דברים כז, ב), עַל־שָׂרְפוֹ עַצְמוֹת מֶֽלֶךְ־אֱדוֹם לַשִּֽׂיד (עמוס ב, א), פירוש כמו ששורפין השיד. על דרך וְהָיוּ עַמִּים מִשְׂרְפוֹת שִׂיד (ישעיה לג, יב). ועוד פירשו בו כי שָֹד קירות ביתו בהם וזהו פירוש לַשִּֽׂיד שנותן אפרם במקום השיד. וזה על דרך הנקמה והבזיון ידוע. וכן תרגם יונתן עַל דְאוֹקִיד גַרְמֵי מַלְכָּא דֶאֱדוֹם וְסָדִינוּן כְּגִירָא בְּבֵיתָא. ויש מפרשים מזה וְעֵמֶק הַשִּׂדִּים (בראשית יד, י). והדגש תמורת הנח כמו וּפְטוּרֵי צִצִּים (מלכים א' ו, יח), ומפרשים עוד מזה וְתָשֵׂם בַּסַּד רַגְלַי (איוב יג, כז) ואף על פי שכתוב בסמ"ך. וכבר פירשנוהו באות הסמ"ך.

שׁוה  
וְאֶל־מִי תְדַמְּיוּנִי וְאֶשְׁוֶה (ישעיה מ, כה) פֶּֽן־תִּשְׁוֶה־לּוֹ גַם־אָֽתָּה (משלי כו, ד), כלומר תהיה כמוהו בשוויו וערכו. וְכָל־חֲפָצֶיךָ לֹא יִֽשְׁווּ־בָֽהּ (שם ג, מג), כִּי אֵין הַצָּר שׁוֶֹה בְּנֵזֶק הַמֶּֽלֶךְ (אסתר ז, ד), כלומר לא ישוה הצר בכל כסף וזהב שיש לו בנזק שינזק המלך ביהודים אם יאבדם. והפעל הכבד [הִפְעִיל] לְמִי תְדַמְּיוּנִי וְתַשְׁווּ (ישעיה מו, ה), מָה אַשְׁוֶה־לָּךְ (איכה ב, יג). וכבד אחר [פִּעֵל] הֲלוֹא אִם־שִׁוָּה פָנֶיהָ (ישעיה כח, כה), כלם בענין ערך ודמיון אגמינט"ו בלע"ז. ופירוש הֲלוֹא אִם־שִׁוָּה פָנֶיהָ שישוה פני האדמה שיהיו דומים ושוים שלא יהא הנה תל והנה חריץ. והנפעל עם ההתפעל וְאֵשֶׁת מִדְוָנִים [מִדְיָנִים] נִשְׁתָּוָֽה (משלי כז, טו), פירוש אשת מדינים נשתוה עם דֶּלֶף טוֹרֵד בְּיוֹם סַגְרִיר כי הדלף טורד מבפנים והמטר בחוץ ואין לבעל הבית מנוחה, כן מי שיש לו אשת מדינים כי תריב עמו בבית וישמע בחוץ מדברים עליה דברים רעים. ופירשו מזה הענין אַל־יַֽאֲמֵן בַּשָּׁו [בַּשָּׁוא] נִתְעָה (איוב טו, לא), כלומר כי הנותעה לא יאמין בדבר השוה והנכון, אך ישים השוא שהוא השקר תמורתו ובו יאמין. ואף על פי שיש ספרים שכתוב מבחוץ במקום הקרי באל"ף זהו ענינו כמו שוה. וענין אחר וְלֹא־שָׁוָה לִֽי (איוב לג, כז), פירוש לא ההנאה לי מה שעשיתי שלא נהניתי במעשי הרעים, כי עתה אני מכיר כי כל מה שעשיתי הבל וריק הוא. וְכָל־זֶה אֵינֶנּוּ שׁוֶֹה לִי (אסתר ה, יג), וְלַמֶּלֶךְ אֵין־שׁוֶֹה לְהַנִּיחָֽם (שם ג, ח), כלם ענין הנאה. וענין אחר אִם־לֹא שִׁוִּיתִי וְדֽוֹמַמְתִּי (תהלים קלא, ב), שִׁוִּיתִי עֵזֶר עַל־גִּבּוֹר (שם פט, כ), שִׁוִּיתִי י"י לְנֶגְדִּי תָמִיד (שם טז, ח). דֶּֽרֶךְ־אֱמוּנָה בָחָרְתִּי מִשְׁפָּטֶיךָ שִׁוִּֽיתִי (שם קיט, ל), כלומר כששויתי משפטיך לנגדי דרך אמונה בחרתי בהם. הוֹד וְהָדָר תְּשַׁוֶּה עָלָֽיו (שם כא, ו), מְשַׁוֶּה רַגְלַיו [רַגְלַי] כָּֽאַיָּלוֹת (שם יח, לד), כלם ענין השמה. ותרגום וַיָּשֶׂם (בראשית ד, טו) וְשַׁוִּי. ורבי יונה פירש משפטיך שויתי מענין אם שִׁוָּה פניה, כלומר השויתים וכוננתים. ומן השרש הזה שָׁוְא וּֽדְבַר־כָּזָב (משלי ל, ח), מַשְׂאוֹת שָׁוְא וּמַדּוּחִֽים (איכה ב, יד), לַשָּׁוְא הִרְבֵּיתי [הִרְבֵּית] רְפֻאֹות (ירמיה מו, יא), לַשָּׁוְא צָרַף צָרוֹף (שם ו, כט), אַךְ־שָׁוְא לֹֽא־יִשְׁמַע אֵל וְשַׁדַּי לֹא יְשׁוּרֶֽנָּה (איוב לה, יג), לַשָּׁוְא הִכֵּיתִי אֶת־בְּנֵיכֶם (ירמיה ב, ל), לֹא תִשָּׂא אֶת־שֵׁם־י"י אֱלֹהֶיךָ לַשָּׁוְא (שמות כ, ז), והאל"ף תמורת ה"א למ"ד הפעל והונחה כאל"ף חֵטְא. ורבי יונה כתב כי הוא על משקל צָו, קָו והאל"ף נוספת כאל"ף הוּא והִיא. וענין המלה הזאת כענין שֶׁקֶר אך פעמים ענינה כענין חִנָּם כמו שקר שפעמים ענינו ענין חנם אַךְ לַשֶּׁקֶר שָׁמַרְתִּי (שמואל א' כה, כא). והכל ענין אחד כי השקר הבל ותהו ודבר שאינו. ופירוש לֹא תִשָּׂא אֶת־שֵׁם־י"י אֱלֹהֶיךָ לַשָּׁוְא לחנם, שלא תשבע בשמו כי אם לצורך. כי מי שנשבע על הדבר שהוא אף על פי שהוא אומר אמת, אחר שהשבועה אינה לצורך אלא נשבע לחנם לוקה משום שבועת שוא. וכן אמרו בתלמוד ירושלמי (שבועות פרק שלישי כד) האי מאן דמשתבע על תינין דאינון תינין לוקה משום שבועת שוא. וכן תרגם אנקלוס לַשָּׁוְא לְמַגָּנָא. וכן פירוש לַשָּׁוְא הִכֵּיתִי אֶת־בְּנֵיכֶם, כלומר לחנם הכיתי אותם כי מוסר לא לקחו. וכן לשוא הרבית רפאות, עַל־מַה־שָּׁוְא בָּרָאתָ כָל־בְּנֵי־אָדָֽם (תהלים פט, מח), והדומים להם. והפעל הכבד [פִּעֵל] מענין המלה הזאת פְּרִי יְשַׁוֶּה־לּוֹ (הושע י, א), כאילו אמר פרי יכחש לו כדרך וְתִירוֹשׁ יְכַחֶשׁ בָּֽהּ (הושע ט, ב), כִּחֵשׁ מַֽעֲשֵׂה־זַיִת (חבקוק ג, יז). ויש לפרשו מענין השלישי גפן בוקק ישראל כלומר שאינו עושה פירות ואינו מצליח, ואם תאמרו פְּרִי יְשַׁוֶּה־לּוֹ הקדוש ברוך הוא וייטיב לו והוא ייטיב מעשיו, כרוב לפריו הרבה למזבחות כטוב לארצו הטיבו מצבות כמו שאמר וַיִּשְׁמַן יְשֻׁרוּן וַיִּבְעָט (דברים לב, טו).

שׁוח  
כִּי שָׁחָה אֶל־מָוֶת בֵּיתָהּ (משלי ב, יח), כתבו רבי יונה בזה השרש. ואפשר שהמלה משרש שָׁחַח לפיכך לא זכרו רבי יהודה, אלא שנמצא ברוב הספרים קמץ ואילו היה מפעלי הכפל היה פתוח כמשפט החי"ת שלא יבא עמה התשלום כמו שכתבנו בחלק הדקדוק. שׁוּחָה עֲמֻקָּה (שם כב, יד), כִּֽי־כָרוּ שׁוּחָה לְנַפְשִׁי (ירמיה יח, כ). ומשקל אחר בחרק כָּרוּ לְפָנַי שִׁיחָה (תהלים נז, ז), כָּֽרוּ־לִי זֵדִים שִׁיחוֹת (שם קיט, פה). ואפשר שיהיו גם אלו משרש שָׁחַח והיה ראוי להדגש שׁוּחָה בפלס גּוּלָּה. ומשקל אחר לַשַּׁחַת יֽוֹרִדוּךָ (יחזקאל כח, ח), וְלֹֽא־יָמוּת לַשַּׁחַת (ישעיה נא, יד), לִבְאֵר שַׁחַת (תהלים נה, כד), עַד יִכָּרֶה לָרָשָׁע שָֽׁחַת (שם צד, יג), בְּשַׁחְתָּם נִתְפַּשׂ (יחזקאל יט, ד), בפלס אֲשֶׁר־זֹרֶה בָרַחַת (ישעיה ל, כד), טוֹב מְלֹא כַף נָחַת (קהלת ד, ו). ואפשר שיהיו משרש יָשַׁח בפלס דַּעַת מן יָדַע. וענינם כענין קבר. בְּאֶרֶץ עֲרָבָה וְשׁוּחָה (ירמיה ב, ו), ענינו שממה וחרבה. וכן תרגם יונתן בַּאֲרַע מֵישַׁר וְחָרוֹב. 

שֹוח  
לָשׂוּחַ בַּשָּׂדֶה (בראשית כד, מג). והפעל הכבד [הִפְעִיל] בְּפִקֻּדֶיךָ אָשִׂיחָה (תהלים קיט, מג), יָשִׂיחוּ בִי ישְׁבֵי שָׁעַר (שם סט, יג), אוֹ שִׂיחַ לָאָרֶץ (איוב יב, ח), עַל־דֶּרֶךְ שִֽׂיחוּ (שופטים ה, י). וַֽהֲקִיצוֹתָ הִיא תְשִׂיחֶֽךָ (משלי ו, כב), פירוש השיח עמך כלומר תהיה ילך כחבר מדבר עמך. והשם אָרִיד בְּשִׂיחִי (תהלים נה, ג), יִשָּׂא בְשִׂיחִי מִשְׁכָּבִֽי (איוב ז, יג). וכבד אחר [פִּעֵל] בְּֽמַֽעֲשֵׂה יָדֶיךָ אֲשׂוֹחֵֽחַ (תהלים קמג, ה), וְאֶת־דּוֹרוֹ מִי יְשׂוֹחֵחַ (ישעיה נג, ח), ענינם ענין דבור והוא כמו לָשׂוּחַ בַּשָּׂדֶה שהוא דבור התפלה, וכמו אָרִיד בְּשִׂיחִי והדומים לו שהוא דבור הצרות וספור התלאות. וכן אֶשְׁפֹּךְ לְפָנָיו שִׂיחִי (תהלים קמב, ג), וְלִפְנֵי י"י יִשְׁפֹּךְ שִׂיחֽוֹ (שם קב, א), וכן מֵרֹב שִׂיחִי (שמואל א' א, טז), אבל אַתֶּם יְדַעְתֶּם אֶת־הָאִישׁ וְאֶת־שִׂיחֽוֹ (מלכים ב' ט, יא), פירוש ענינו ואת מעשיו. וכן וּמַגִּיד לְאָדָם מַה־שֵּׂחוֹ (עמוס ד, יג), והוא בצרי. וכן כִּֽי־שִׂיחַ וְכִי־שִׂיג לוֹ (מלכים א' יח, כז), כלומר ענין יש לו ומעשה עם אחר, או השגת אויביו במלחמה. 

שׁוט  
שָׁטוּ הָעָם וְלָֽקְטוּ (במדבר יא, ח), וַיָּשֻׁטוּ בְּכָל־הָאָרֶץ (שמואל ב' כד, ח), שֽׁוּט־נָא (שם כד, ב), מִשּׁוּט בָּאָרֶץ (איוב א, ו). והפעל הכבד [פִּעֵל] שׁוֹטְטוּ בְּחוּצוֹת יְרֽוּשָׁלַם (ירמיה ה, א), עֵינֵי י"י הֵמָּה מְשֽׁוֹטְטִים בְּכָל־הָאָֽרֶץ (זכריה ד, י), כִּי י"י עֵינָיו מְשֹֽׁטְטוֹת בְּכָל־הָאָרֶץ (דברי הימים ב' טז, ט). וההתפעל וְהִתְשׁוֹטַטְנָה בַּגְּדֵרֹות (ירמיה מט, ג), ענינם כענין וְיָתֻרוּ אֶת־אֶרֶץ כְּנַעַן (במדבר יג, ב), מִתּוּר הָאָרֶץ (במדבר יג, כה). ורבי יונה כתב בזה הענין שׁוֹט שׁוֹטֵף (ישעיה כח, טו), בְּשׁוֹט לָשׁוֹן תֵּֽחָבֵא (איוב ה, כא), קוֹל שׁוֹט וְקוֹל רַעַשׁ אוֹפָן (נחום ג, ב). וענין אחר הָיוּ שָׁטִים לָךְ (יחזקאל כז, ח), הַשָּׁטִים אוֹתָךְ (שם כז, כו), ופירושו השטים לך. והשם כֹּל תֹּֽפְשֵׂי מָשׁוֹט (שם כז, כט).  ובהבלע הנח בדגש והמ"ם בחירק עָשׂוּ מִשּׁוֹטָיִךְ (שם כז, ו), ויהיה משפטו על המנהג מְשׁוֹטַיִךְ, המ"ם בשוא כמו מְעוֹנַיִךְ, מְכוֹנַיִךְ. אֳנִי־שַׁיִט (ישעיה לג, כא), פירוש אניה שמוליכין אותה במשוטים. ענין השיטה בלע"ז רימ"ר. והנכון לפרש הַשָּׁטִים אוֹתָךְ ענין בזיון או ענין בזה כמו שכתבנו בשרש שָׁאַט. וכן תרגם יונתן וּבָזוּ יָתִיךְ. ורבי יהודה כתב באחד מהפנים אֳנִי־שַׁיִט בענין הראשון. וענין אחר שׁוֹט לַסּוּס (משלי כו, ג), יִסַּר אֶתְכֶם בַּשּׁוֹטִים (מלכים א' יב, יא). ובהכפל למ"ד הפעל וּלְשֹׁטֵט בְּצִדֵּיכֶם (יהושע כג, יג), ענינם כענין שבט. ודמה הצרה העוברת בעולם לשוט שהיא כמו השוט המכה והמיסר. שׁוֹט שׁוֹטֵף, קוֹל שׁוֹט, בְּשׁוֹט לָשׁוֹן תֵּֽחָבֵא, והוא רמז לרכילות ולגידופים והדומה להם ממכות הלשון. ואפשר להיות מן השרש הזה. עֲצֵי שִׁטִּים (שמות כה, י), והדגש מקום הנח כדגש וּפְטוּרֵי צִצִּים (מלכים א' ו, יח), והוא מין ממיני הארז הטוב שבהם.

שֹוט  
וְשָׂטֵי כָזָֽב (תהלים מ, ה), מענין כִּֽי־תִשְׂטֶה אִשְׁתּוֹ (במדבר ה, יב), שני שרשים בענין אחד. 

שֹוך  
הִֽנְנִי־שָׂךְ אֶת־דַּרְכֵּךְ בַּסִּירִים (הושע ב, ח), הֲלֹֽא אַתָּ [אַתָּה] שַׂכְתָּ בַֽעֲדוֹ (איוב א, י). והשם מזה יָשָׁר מִמְּסוּכָה (מיכה ז, ד), ואף על פי שנכתב בסמ"ך. וכן כתוב בסמ"ך כָּל־אֶבֶן יְקָרָה מְסֻכָתֶךָ (יחזקאל כח, יג), כלומר גדרתך. כִּמְשֻׂכַת חָדֶק (משלי טו, יט), בשי"ן, ובהבלעת הנח בדגש הָסֵר מְשׂוּכָּתוֹ (ישעיה ה, ה), ופליגי עליה מְשׂוּכָּתוֹ רפי. ולפי שיעשו גדר הכרמים והגנות משיכים וצנינים נקרא הגדר משוכה. ומשקל אחר לְשִׂכִּים בְּעֵינֵיכֶם (במדבר לג, נה), ואדוני אבי ז"ל פירש מזה וְשַׂמְתָּ שַׂכִּין בְּלֹעֶךָ (משלי כג, ב), והפתח מקום חירק וכמוהו רבים והנו"ן והמ"ם שוים כמו חיים וחיין, יָמִים ויָמִין. ומשקל אחר הַֽתְמַלֵּא בְשֻׂכּוֹת עוֹרוֹ (איוב מ, ל), והדגש בהם תמורת הנח כדגש וּפְטוּרֵי צִצִּים (מלכים א' ו, יח), וענינם ידוע. וענין אחר אִישׁ שׂוֹכֹה (שופטים ט, מט), שׂוֹכַת עֵצִים (שם ט, מח), ענינם סעיף.
 
שׁול  
וְעָשִׂיתָ עַל־שׁוּלָיו (שמות כח, לג), טֻמְאָתָהּ בְּשׁוּלֶיהָ (איכה א, ט), וְגִלֵּיתִי שׁוּלַיִךְ עַל־פָּנָיִךְ (נחום ג, ה), נִגְלוּ שׁוּלַיִךְ (ירמיה יג, כב), וְשׁוּלָיו מְלֵאִים אֶת־הַהֵיכָֽל (ישעיה ו, א), שפתי בגד התחתונים יקראו שולים. ומה שאמר וְשׁוּלָיו מְלֵאִים אֶת־הַהֵיכָֽל כמו שאמר הַשָּׁמַיִם כִּסְאִי וְהָאָרֶץ הֲדֹם רַגְלָי (ישעיה סו, א), ויש מפרשים שולי הכסא.

שׁום  
וְאֶת־הַשּׁוּמִֽים (במדבר יא, ה), ידוע. 

שֹום  
מִי שָׂם פֶּה לָֽאָדָם אוֹ מִֽי־יָשׂוּם אִלֵּם (שמות ד, יא), כִּֽי־שָׂמוּ אֹתִי בַּבּֽוֹר (בראשית מ, טו), מלרע שלא כמנהג. מִטֶּרֶם שֽׂוּם־אֶבֶן אֶל־אֶבֶן בְּהֵיכַל י"י (חגי ב, טו), לָשׂוּם אֶת־מַשָּׂא כָּל־הָעָם הַזֶּה עָלָֽי (במדבר יא, יא). וְשָׂם דֶּרֶךְ אַרְאֶנּוּ בְּיֵשַׁע אֱלֹהִֽים (תהלים נ, כג), פירוש מי ששם דרכו בדרכי השם יתברך. אֲשֶׁר־שָׂם לוֹ בַּדֶּרֶךְ (שמואל א' טו, ב), פירוש שם לו חיילותיו ומערכותיו להלחם עם ישראל. כִּֽי־עַל־פִּי אַבְשָׁלוֹם הָֽיְתָה שׂיּמָה  [שׂוּמָה] (שמואל ב' יג, לב). והשם אֽוֹ־בִתְשׂוּמֶת יָד (ויקרא ה, כא), והמ"ם בסגול שלא כמנהג והוא כמו בפתח. ובספר הלאלי אשר בטויליטולא הוא בפתח. ופירושו ענין שיתוף שישומו כל אחד ממונם בעסק. והפעל הכבד [הִפְעִיל] שִֽׂימָה־נָּא עָרְבֵנִי עִמָּךְ (איוב יז, ג), פירוש שימה נא ערבון וערבני עמך. או שימה נא ערב בעבורך כמו שאמר (שם) מִי הוּא לְיָדִי יִתָּקֵֽעַ. וַיָּשֶׂם בַּמְּגֵרָה (שמואל ב' יב, לא), ובמקומו בדברי הימים וַיָּשַׂר (דברי הימים א' כ, ג), ודעת המתרגם שהוא כמוהו בענין שתרגם וּמְסַר יַתְהוֹן בִּמְסָרִין. ויש לפרשו כמשמעו שהשים אותם בזה המשפט להמיתם במיתה זו. וְֽחַנְפֵי־לֵב יָשִׂימוּ אָף (איוב לו, יג), אינו כענין יאריכו כאשר כתב רבי יונה, כי המאריך אפו מתרצה ועוזב אפו כמו שנאמר במדות המקום יתברך אֶרֶךְ אַפַּיִם (שמות לד, ו) לְמַעַן שְׁמִי אַֽאֲרִיךְ אַפִּי (ישעיה מח, ט) אך פירוש ישימו אף שיתאנפו ויתרגזו כשהקדוש ברוך הוא מביא עליהן יסורין ולא ישועו וישובו מדרכם הרעה. ועל הדרך הזה אמר שלמה אִוֶּלֶת אָדָם תְּסַלֵּף דַּרְכּוֹ וְעַל־י"י יִזְעַף לִבּֽוֹ (משלי יט, ג). אַל־תָּשֶׂם אֶת־לִבְּךָ לָהֶם כִּי נִמְצָאוּ (שמואל א' ט, כ), מִבְּלִי מֵשִׂים לָנֶצַח יֹאבֵֽדוּ (איוב ד, כ), פירוש מבלי משים על לב. וְיָשִׂימוּ וְיַשְׂכִּילוּ יַחְדָּו (ישעיה סא, כ), פירוש וישימו לב כמו שאמר הַגִּידוּ וְנָשִׂימָה לִבֵּנוּ (שם מא, כב), שִׂימֵנִי כַֽחוֹתָם עַל־לִבֶּךָ (שיר השירים ח, ו), וַיָּשִׂימוּ עַל־הָעִֽיר (מלכים א' כ, יב), פירוש שמו מערכותם ומלחמותם על העיר. שִׂים־לְךָ אֹרֵב (יהושע ח, ב), וְיֵשׁ מֵהֶם נָשִׁים וַיָּשִׂימוּ בָּנִֽים (עזרא י, מד), פירוש ויש מהם נשאו הנשים הנכריות והולידו מהם בנים. וַיָּשֶׂם כַּצֹּאן מִשְׁפָּחֽוֹת (תהלים קו, מא), וַתָּשֶׂם בַּפּוּךְ עֵינֶיהָ (מלכים ב' ט, ל), פירוש ותשם פוך בעיניה והמוקדם מאוחר כמו וְאֶת־הָעִיר שִׁלְּחוּ בָאֵֽשׁ (שופטים א, ח), שִׁלְחוּ בָאֵשׁ מִקְדָּשֶׁךָ (תהלים עד, ז), עַל־הָרִים יַֽעַמְדוּ־מָֽיִם (תהלים קד, ו). ויש מפרשים ותתקן. וכן שִׁית זוֹנָה (משלי ז, י) תיקון זונה כלם ענין אחד. ושלא נזכר פעלו ממנו [הָפְעַל] וַיִּישֶׂם בָּֽאָרוֹן (בראשית נ, כו), משפטו וַיּוּשַֹם ובא פתח קטן תחת פתח גדול והחרק תמורת השורק כמו וּפִתְּחוּ שְׁעָרַיִךְ תָּמִיד (ישעיה ס, יא), ויש מפרשים שהוא עקר אחר שרשו יָשֹם ופירושו וישם אותו המשים בארון. וכן וַיֹּאמֶר לְיוֹסֵף (בראשית מח, א) חסר האומר ואחרים זולתם.

שׁוע  
הִנֵּה־קוֹל שַֽׁוְעַת בַּת־עַמִּי (ירמיה ח, יט), וְשַׁוְעָתִי לְפָנָיו תָּבוֹא בְאָזְנָֽיו (תהלים יח, ז). והפעל הכבד ממנו [פִּעֵל] שִׁוַּעְתִּי שָׁמַעְתָּ קוֹלִֽי (יונה ב, ג), יְשַׁוְּעוּ וְאֵין מוֹשִׁיעַ (תהלים יח, מב), קַמְתִּי בַקָּהָל אֲשַׁוֵּֽעַ (איוב ל, כח). ויש מפרשים מענין זה הֲיַֽעֲרֹךְ שׁוּֽעֲךָ לֹא בְצָר (שם לו, יט), ענינם ענין צעקה. והביאו רבי יהודה ורבי יונה עמהם אִם־בְּפִידוֹ לָהֶן שֽׁוּעַ (שם ל, כד). וכן הביאו בשרש זה ובענין זה הַנּוֹתֵן תְּשׁוּעָה לַמְּלָכִים (תהלים קמד, י). וכן כתבו אדני אבי ז"ל בספר הגלוי ואמר כי ענין תשועה בלשון ערבי א"ל גאת"ה והוא קבול שועה. וכבר כתבתיו בשרש יָשַׁע. ומעיקר זה וְעֵינָיו הָשַׁע (ישעיה ו, י), פירוש עצום עיניו שלא יראה. ותרגום וְטָח אֶת־הַבָּֽיִת (ויקרא יד, מב) וִישׁוּעַ יָת בֵּיתָא. וכתב אדוני אבי ז"ל מענין זה וּבְמַיִם לֹֽא־רֻחַצְתְּ לְמִשְׁעִי (יחזקאל טז, ד), וענינו כענין למשוח, כי טיחת הבית במשיכת יד כענין משיחה. והיו"ד במקום ה"א בשקל מִקְנֶה, מִרְעֶה. ויהיו שנים שרשים וענין אחד. ויתכן להיות ענין חלקות, ויהיה היו"ד בלְמִשְׁעִי במקום אות הכפל ושרשו שָׁעַע מתרגום חֶלְקַת צַוָּארָֽיו (בראשית כז, טז) שְׁעִיעוּת צַוְרֵיהּ. וְאָֽנֹכִי אִישׁ חָלָֽק (שם כז, יא) גבר שעיע. ויהיה פירושו וּבְמַיִם לֹֽא־רֻחַצְתְּ לְמִשְׁעִי להחליק בשרך כי הרחיצה במים מחליק הבשר ומעדנו. וכתב עוד פירושו לטהרה כי בלשון ערבי א"ל תמשי"ע, טהרה, ואומר טהר הקערה אמש"ע. ויתכן שיהיה אמשע אצלם כמו אמשח שהוא לשון כַּֽאֲשֶׁר־יִמְחֶה אֶת־הַצַּלַּחַת (מלכים ב' כא, יג). ופירש רבי יונה מענין וְעֵינָיו הָשַׁע, הָשַׁע מִמֶּנִּי וְאַבְלִיגָה (תהלים לט, יד), כמו עצום עיניך ממני כאילו אמר חדל ממני. ויש מפרשים השע ממני הרפה ממני כמו שְׁעֵה מֵעָלָיו וְיֶחְדָּל (איוב יד, ו), ושוע ושעה ענין אחד. ומעיקר זה ומהענין הראשון הִשְׁתַּֽעַשְׁעוּ וָשֹׁעוּ (ישעיה כט, ט), כלומר צעקו ושועו. וכן וְשׁוֹעַ אֶל־הָהָֽר (שם כב, ה). ואדוני אבי ז"ל פירשם מענין וְעֵינָיו הָשַׁע. כמו שאמר בפסוק של אחריו וַיְעַצֵּם אֶת־עֵֽינֵיכֶם ואמר זה על נביא השקר. והִשְׁתַּֽעַשְׁעוּ לשון עבר, וכן וְשֹׁעוּ בפלס מַה־טֹּבוּ אֹֽהָלֶיךָ (במדבר כד, ה) ופירושו התעורו נביאי השקר ועורו אחרים. וענין אחר וּלְכִילַי לֹא יֵֽאָמֵר שֽׁוֹעַ (שם לב, ה), והוא האיש הנכבד וותרן בממונו הרבה ונותן יותר מן הראוי לו. והשם מזה הֲיַֽעֲרֹךְ שׁוּֽעֲךָ לֹא בְצָר (איוב לו, יט), כלומר היערוך ממונך שלא יהיה בצר וְכֹל מַֽאֲמַצֵּי־כֹֽחַ (שם), כלומר הממון והכח לא יוכלו להצילך מהצרה הראויה לבא עליך. 

שׁוף  
הוּא יְשֽׁוּפְךָ רֹאשׁ וְאַתָּה תְּשׁוּפֶנּוּ עָקֵֽב (בראשית ג, טו), אֲשֶׁר־בִּשְׂעָרָה יְשׁוּפֵנִי (איוב ט, יז), ענינם ענין מכה וכתיתה. וענין אחר אַךְ־חשֶׁךְ יְשׁוּפֵנִי (תהלים קלט, יא), פירוש יחשיכני ויסתירני, מגזרת נשף. ואם הם שנים שרשים כמו כִּֽי־מֻלִים הָיוּ (יהושע ה, ה), וּנְמַלְתֶּם (בראשית יז, יא). 

שׁוק  
וְאֶל־אִישֵׁךְ תְּשׁוּקָתֵךְ (בראשית ג, טז), וְאֵלֶיךָ תְּשׁוּקָתוֹ (שם ד, ז), וְעָלַי תְּשׁוּקָתֽוֹ (שיר השירים ז, יא), ענינם ענין תאוה וחשק. ויתכן להיות מענין זה ועיקר זה וְנַפְשׁוֹ שֽׁוֹקֵקָה (ישעיה כט, ח). וכן פָּֽקַדְתָּ הָאָרֶץ  וַתְּשֹׁקְקֶהָ (תהלים סה, י), כלומר התאוית אליה להשביעה. או פירושו וכבר שוקקתה, והוא פעל יוצא כלומר גזרת עליה שתתאוה למטר ואחרי כן פקדת עליה. וענין אחר וְהֵשִׁיקוּ הַיְקָבִים תִּירוֹשׁ וְיִצְהָֽר (יואל ב, כד), וענינו כמו וְהֵצִיפוּ מן הֵצִיף אֶת־מֵי יַם־סוּף (דברים יא, ד). וכן בדברי רבותינו ז"ל (פסחים לד, ע"ב) מי החג שנטמאו השיקן ואחר כך הקדישן טהורין, הקדישן ואחר כך השיקן טמאים. פירוש שקען במי מקוה עד שיצופו מי המקוה עיליהן. וענין אחר וְסָבְבוּ בַשּׁוּק (קהלת יב, ה), בַּשְּׁוָקִים וּבָרְחֹבוֹת (שיר השירים ג, ב), ידוע. וענין אחר שׁוֹק הַיָּמִין (שמות  כט, כב), עַל־הַבִּרְכַּיִם וְעַל־הַשֹּׁקַיִם (דברים כח, לה), שׁוֹקָיו עַמּוּדֵי שֵׁשׁ (שיר השירים ה, טו), וַיַּךְ אוֹתָם שׁוֹק עַל־יָרֵךְ (שופטים טו, ח). אֶת־הַשּׁוֹק וְהֶֽעָלֶיהָ (שמואל א' ט, כד), פירוש ואשר עליה הוא הירך אשר על השוק. וההתפעל ממנו יִשְׁתַּקְשְׁקוּן בָּֽרְחֹבוֹת (נחום ב, ה), ידוע. ופירוש וַיַּךְ אוֹתָם שׁוֹק עַל־יָרֵךְ שהפילם במכתו, כי הנופל לפני הרודף יכרעו ארכובותיו ויפול על פניו והנה שוקו על ירכו. ואדני אבי ז"ל פירש שוק הוא הרגל, ירך הוא הרוכב על הסוס. וכן תרגום יונתן פָּרָשִׁין עִם רִגְלָאִין. 

שׁור  
אֲשֶׁר־שָׁר לַי"י (תהלים ז, א), שָׁרִים וְשָׁרוֹת (קהלת ב, ח), וְשָׁרִים כְּחֹלְלִים (תהלים פו, ז), לִֽשְׁכוֹת שָׁרִים (יחזקאל מ, מד), וַיֹּאמְרוּ כָל־הַשָּׁרִים וְהַשָּׁרוֹת בְּקִינוֹתֵיהֶם עַל־יֹֽאשִׁיָּהוּ (דברי הימים ב' לה, כה). והפעל הכבד [הִפְעִיל] אָז יָֽשִׁיר־מֹשֶׁה (שמות טו, א), אָשִׁירָה נָּא לִֽידִידִי (ישעיה ה, א), וַתָּשַׁר דְּבוֹרָה (שופטים ה, א), שִׁירוּ לַֽי"י (שמות טו, כא). והשם שִׁיר הַשִּׁירִים (שיר השירים א, א). ובה"א הנקבה אֶת־הַשִּׁירָה הַזֹּאת (שמות טו, א), שִׁירַת דּוֹדִי לְכַרְמוֹ (ישעיה ה, א), וְהֵילִילוּ שִׁירוֹת הֵיכָל (עמוס ח, ג). ופעל כבד אחר [פִּעֵל] מְשֹֽׁרְרִים וּמְשֹֽׁרְרוֹת (עזרא ב, סה). קוֹל יְשׁוֹרֵר בַּֽחַלּוֹן (צפניה ב, יד), פירוש קול שעיר או דומה לו מהשוכנים בחרבות ישורר בחלון. או יהיה פעל עומד. וכן וְהַשִּׁיר מְשׁוֹרֵר וְהַֽחֲצֹֽצְרוֹת מַחְצְצרִים (דברי הימים ב' כט, כח). או יהיה גם הוא יוצא ופירושו בעל השיר משורר ובעלי החצוצרות מחצצרים. וענין אחר אֲשׁוּרֶנּוּ וְלֹא קָרוֹב (במדבר כד, יז), יָשׁוּר כְּשַׁךְ יְקוּשִׁים (ירמיה ה, כו), פירוש יביט כמניח הפח שמביט על העופות כשינוחו כך דתם מביטים ומארבים לאנשים. יָשֹׁר עַל־אֲנָשִׁים (איוב לג, כז), והוא בחלם. כְּנָמֵר עַל־דֶּרֶךְ אָשֽׁוּר (הושע יג, ז), תָּשׁוּרִי מֵרֹאשׁ אֲמָנָה (שיר השירים ד, ח), וַתָּשֻׁרִי לַמֶּלֶךְ בַּשֶּׁמֶן (ישעיה נז, ט). והפעל הכבד [הִפְעִיל] אֲשֶׁר שֹֽׁרְרוּ אֲנָשִֽׁים (איוב לו, כד), ענינם ענין הבטה ועיון. ומזה הענין וַתַּבֵּט עֵינִי בְּשׁוּרָי (תהלים צב, יב), והוא תאר בשרק בפלס יְסוּרַי [וְסוּרַי] בָּאָרֶץ יִכָּתֵבוּ (ירמיה יז, יג). ותאר המרובע אֱלֹהִים יַֽרְאֵנִי בְשֹׁרְרָֽי (תהלים נט, יא), כמו אויבי כי האויב מביט באויבו ומעיין בו לרעה לו כמו שנאמר וַיְהִי שָׁאוּל עוֵֹן [עוֹיֵן] אֶת־דָּוִד (שמואל א' יח, ט). וענין אחר וּתְשׁוּרָה אֵֽין־לְהָבִיא (שמואל א' ט, ז), כמו מנחה. ורבי יונה כתב ותשורי למלך, מענין זה כלומר הקרבת לפניו מנחה. וכן פירשו הגאון רבי סעדיה ז"ל. והנכון במלת ותשורי כמו ותלכי, וכן תָּשׁוּרִי מֵרֹאשׁ אֲמָנָה, וכן יָשֹׁר עַל־אֲנָשִׁים, כלומר ילך על אנשים ויתודה לפניהם. וכן אֳנִיּוֹת תַּרְשִׁישׁ שָֽׁרוֹתַיִךְ מַֽעֲרָבֵךְ (יחזקאל כז, כה), פירוש השיירות ההולכים בסחורה. ותרגום אֹֽרְחַת יִשְׁמְעֵאלִים (בראשית לז, כה) שְׁיָרַת עֲרָבָאֵי. ויקראו גם כן ההולכים דרך ים שיירה לפי שהולכות ספינות רבות יחד. ויתכן לפרש שרותיך החנים עליך מתרגום וַיִּֽחַן (שמות יט, ב) וּשְׁרָא. ומזה נקראת המנחה תשורה לפי שמוליך אדם אותה וּתְשׁוּרָה אֵֽין־לְהָבִיא, כמו שנקראת גם כן ארוחה [וַֽאֲרֻחָתוֹ] (מלכים ב' כה, ל). ויתכן גם כן מזה ישור כְּשַׁךְ יְקוּשִׁים, כלומר ילכו כנוח בעלי היקושים והם פורשי המצודות שינוחו ולא יציבו פח בלילה והם ילכו כל הלילה הציבו משחית אנשים ילכודו. וענין אחר בָּנוֹת צָֽעֲדָה עֲלֵי־שֽׁוּר (בראשית מט, כב), בֵּֽאלֹהַי אֲדַלֶּג־שֽׁוּר (שמואל ב' כב, ל), בשרק. ובחלם עִקְּרוּ־שֽׁוֹר (בראשית מט, ו). והקבוץ בקמץ כמו מן יוֹם יָמִים, רֹאשׁ רָאשִׁים. והוא בלשון נקבות עֲלוּ בְשָֽׁרוֹתֶיהָ (ירמיה ה, י). או יהיה הנפרד שָׁרָה, בפלס קָמָה ענינם חומה. ותרגום חוֹמָה (שמות יד, כב) שׁוּרִין. ומזה בֵּין־שֽׁוּרֹתָם יַצְהִירוּ (איוב כד, יא), והוא קבוץ שור בשרק, כלומר מפחד הרשעים יכניסו הזיתים ויעשו השמן בין החומות. ויש מפרשים בין שורתם בין שורות הזיתים מדברי רבותינו ז"ל שורה (פסחים פרק ראשון משנה א. דף ב, ע"א). וענין אחר שׁוֹר אוֹ־כֶשֶׂב אוֹ־עֵז (ויקרא יז, ג), ובקבוץ בתנועת הו"ו שְׁוָרִים זִבֵּחוּ (הושע יב, יב), ידוע. וכתב החכם רבי יעקב בן אילעזר מזה עִקְּרוּ־שֽׁוֹר, והוא כינוי למושל כמו שכנה הכתוב השרים הגדולים באילים (שמות טו, טו) ועתודים (ישעיה יד, ט). וכן בְּכוֹר שׁוֹרוֹ (דברים לג, יז), לרוב גדולתו קראו כן. ויש מפרשים שור ממש שהיו מעקרין הבהמות כמו שנאמר זה הלשון על הבהמות אֶת־סֽוּסֵיהֶם תְּעַקֵּר (יהושע יא, ו). ואף על פי שלקחו את צאנם ואת בקרם ואת חמוריהם אפשר שלקחו מקצתם ועקרו מקצתם כי למשא היה להם לקחת כל בהמות העיר והם היו הולכים כבורחים. 

שֹור  
שָׂרִים עָֽצְרוּ בְמִלִּים (איוב כט, י), חַכְמוֹת שָֽׂרוֹתֶיהָ (שופטים ה, כט), בִּי שָׂרִים יָשׂרוּ (משלי ח, טז). יָסֹר בַּמַּשָּׂא (דברי הימים א' טו, כב), והוא כתוב בסמ"ך רוצה לומר שהיה שר ונעלה בנבואה, או בהרמת הקול בשיר. וַיָּשַׂר אֶל־מַלְאָךְ וַיֻּכָל (הושע יב, ה), וַיָּשַׂר אֲבִימֶלֶךְ (שופטים ט, כב). והפעל הכבד [הִפְעִיל] הֵם הִמְלִיכוּ וְלֹא מִמֶּנִּי הֵשִׂירוּ וְלֹא יָדָעְתִּי (הושע ח, ד), כלומר שמו שר עליהם ולא ברשותי. ויש מפרשים מזה וְשָׂם חִטָּה שׂוֹרָה (ישעיה כח, כה), כלומר יפה ומשובחת. ומזה הענין והשרש כֻּלָּם סָרֵי סֽוֹרְרִים (ירמיה ו, כח), רוצה לומר שרים סוררים. ואף על פי שהוא כתוב בסמ"ך. וכן אמר התרגום כָּל רַבְרְבֵיהוֹן מָרְדִין. וכבר פירשתי הפסוק בשרש נָחַשׁ ופירשתי סָרֵי סמוך. וענין אחר בַּמִּשְׁקָל וּבַמְּשׂוּרָֽה (ויקרא יט, לה), ענינו כמו מדה אלא שהמשורה היא מדה קטנה מאד כמו שאמרו רבותינו ז"ל (בבא מציעא סא, ע"ב) ומה משורה שהיא אחד משלשים ושלשה בלוג הקפידה תורה עליה, קל וחומר ללוג וחצי לוג ורביעית לוג, הין וחצי הין ורביעית ההין. ומה שאמר הכתוב וּמַיִם בִּמְשׂוּרָה תִשְׁתֶּה שִׁשִּׁית הַהִין (יחזקאל ד, יא) לא רצה לומר שהמשורה היא ששית ההין, אלא לא ישתה מעת לעת אלא ששית ההין, ואותו ששית ההין ישתהו טעט מעט במשורה. וכן וּלְכָל־מְשׂוּרָה וּמִדָּֽה (דברי הימים א, כג, כט), אמר משורה על המדות הקטנות ומדה על המדות הגדולות. ורבי יונה שם מזה הענין וְשָׂם חִטָּה שׂוֹרָה, כמו שאמר וּשְׂעֹרָה נִסְמָן וְכֻסֶּמֶת גְּבֻלָתֽוֹ (שם).

שֹושֹ  
כַּֽאֲשֶׁר־שָׂשׂ י"י עֲלֵיכֶם (דברים כח, מג), שָׂשׂ אָנֹכִי עַל־אִמְרָתֶךָ (תהלים קיט, קסב). פָּגַעְתָּ אֶת־שָׂשׂ וְעֹשֵׂה צֶדֶק (ישעיה סד, ד), פירושו שש במצותיך. וְשַׂשְׂתִּי בְעַמִּי (שם סה, יט), לָשׂוּשׂ עָלֶיךָ לְטוֹב (דברים ל, ט), יְשֻׂשׂוּם מִדְבָּר (ישעיה לה, א), פירוש ישושו בם או עמהם. וכן בִּשְּׁלָם הַבָּשָׂר (מלכים א' יט, כא) כמו בשל להם. ויש מפרשים כי המ"ם במקום נו"ן ויהיה יְשֻׂשׂוּם כמו יְשֻׂשׂוּן. והפעל הכבד [הִפְעִיל] יָשִׂישׂוּ וְיִשְׂמְחוּ בְּךָ (תהלים מ, יז), שִׂישׂוּ אִתָּהּ (ישעיה סו, י), כֵּן יָשִׂישׂ י"י עֲלֵיכֶם (דברים כח, מג), כלם פעלים עומדים. ודעת רבותינו ז"ל (מגילה י, ע"ב) להיות הפעל הכבד פעל יוצא שאמרו יָשִׂישׂ י"י עֲלֵיכֶם הוא אינו שש אבל אחרים מֵשִֹישֹ, דיקא נמי דכתיב יָשִֹישֹ ולא כתב יָשֹוּשֹ. והשם מָשׂוֹשׂ לְכָל־הָאָֽרֶץ (איכה ב, טו), הֶן־הוּא מְשׂוֹשׂ דַּרְכּוֹ (איוב ח, יט), פירוש זהו המשוש שהיה שש בדרכו ובמעשיו הרעים זהו סופו כי אבד מהרה כמו שאמר למעלה וכחש בו ולא ראיתיך.

שׁות  
כִּי שָׁת־לִי אֱלֹהִים זֶרַע אַחֵר (בראשית ד, כה), וְלֹֽא־שָׁתָה לִבָּֽהּ (שמואל א' ד, כ). שַׁתִּי בַּי"י אלהים מַחְסִי (תהלים עג, כח), וְשַׁתִּי אֶת־גְּבֻֽלְךָ (שמות כג, לא), תי"ו השרש נבלעת בתי"ו הפעל. שַׁתּוּ בַשָּׁמַיִם פִּיהֶם (תהלים עג, ט), כַּצֹּאן לִֽשְׁאוֹל שַׁתּוּ (שם מט, מג), בא הדגש בשתי המלות האלה תמורת הנח אֲשֶׁר סָבִיב שָׁתוּ עָלָֽי (שם ג, ז). ויש מפרשים שתו עלי נלחמו עלי. וכן שֹׁת שָׁתוּ הַשָּֽׁעְרָה (ישעיה כב, ז). ואין צריך להוציאם מענינם, כי פירושם שמו המלחמה כמו וַיָּשִׂימוּ עַל־הָעִֽיר (מלכים א' כ, יב). והפעל הכבד [הִפְעִיל] עֵינֵיהֶם יָשִׁיתוּ לִנְטוֹת בָּאָֽרֶץ (תהלים יז, יא), וּפֹא יָשִׁית בִּגְאוֹן גַּלֶּֽיךָ (איוב לח, יא), וְלִבְּךָ תָּשִׁית לְדַעְתִּֽי (משלי כב, יז), שִׁיתִי כַלַּיִל צִלֵּךְ (ישעיה טז, ג), לְמַעַן שִׁתִי אֹֽתֹתַי אֵלֶּה בְּקִרְבּֽוֹ (שמות י, א), יְשִׁית [וְשִׁית] לַֽעֲרָפֶֽל (ירמיה יג, טז). ואדוני אבי ז"ל פירש ופא יָשִׁית ילחם. וכתבתי פירוש הפסוק בשרש פה. יַֽעֲטָף־שִׁית חָמָס לָֽמוֹ (תהלים עג, ו), פירשתיו בשרש עָטַף. שִׁית זוֹנָה (משלי ז, י), תקון זונה. וכן וַתָּשֶׂם בַּפּוּךְ עֵינֶיהָ (מלכים ב' ט, ל) ותתקן. יְשִׁית [וְשִׁית] מִמֶּנִּי וְאַבְלִיגָה מְּעָֽט (איוב י, כ), ענינו הרף ממני. וְהָיוּ שָֽׁתֹתֶיהָ מְדֻכָּאִים (ישעיה יט, י). כִּי־הַשָּׁתוֹת יֵֽהָרֵסוּן (תהלים יא, ג), פירוש מצודות ורשתות. ויש מפרשים מזה אֲשֶׁר סָבִיב שָׁתוּ עָלָֽי, כלומר שמו הרשתית סביב ללכדני. ויש מפרשים והיו שתותיה מדוכאים, כי השתות, יסודות. וכן בדברי רבותינו ז"ל (יומא פרק חמשי משנה ב. דף נג, ע"ב). אבן היתה שם מימות הנביאים הראשונים ושתיה היתה נקראת. ואף על פי שהמילה הזאת מנחי הלמ"ד. ועוד אמרו (מעילה פרק שלישי משנה ד. דף יא, ע"א) ירדו לשיתין ואין מועלין בהן. שיתין מחוללין יורדין עד תהום (סוכה רף מט, ע"א), כלם ענינם יסודות. ויש מפרשים מזה וְקַרְקַר כָּל־בְּנֵי־שֵֽׁת (במדבר כד, יז), כלומר שיהרוס המדינות, או יהיה בני שת כמו בני אדם כי ממנו נתקיים העולם. וכן וַֽחֲשׂוּפַי שֵׁת (ישעיה כ, ד), יסוד והוא רמז לערוה. וכן וַיִּכְרֹת אֶת־מַדְוֵיהֶם בַּחֵצִי עַד שְׁתֽוֹתֵיהֶם (שמואל ב' י, ד), ובמשק שתותיהם שְׁמוֹתֵיהֶם, שֵׁת במשקל שֵׁם. ואף על פי ששמנו שֵׁם מנחי הלמ"ד בחלק הדקדוק בשער השמות שמנו הנה וחשופי שת מנחי העי"ן.  ומילת והיו שתותיה מוכיח שהוא מנחי העי"ן שאילו היה מנחי הלמ"ד היה השי"ן בשוא כמו שְׁמוֹתֶיהָ, בְּנוֹתֶיהָ ויהיה שתותיהם מנחי הלמ"ד, וראיה לו מדברי רבותינו ז"ל אבן שְׁתִיָּה, ויהיה שתותיה מנחי העי"ן. וכנה הערוה בזה כמו שכנה גם כן וַֽי"י פָּתְהֵן יְעָרֶֽה (ישעיה ג, יז) שהוא מן הפותות לדלתות הבית כמו שפירשנו בשרש פות.

שׁזף  
שֶׁשְּׁזָפַתְנִי הַשָּׁמֶשׁ (שיר השירים א, ו), עַיִן שְׁזָפַתּוּ (איוב כ, ט), וְלֹא שְׁזָפַתּוּ עֵין אַיָּֽה (שם כח, ז). ענינם ענין ראיה והבטה. 

שׁזר  
שֵׁשׁ מָשְׁזָר (שמות כו, א), חוט כפול פתיל טורט"ו בלע"ז. ואמרו רבותינו ז"ל (יומא עב ע"א) שהיה חוטן כפול ששה.

שׁחח  
תַּחְתָּו [תַּחְתָּיו] שָֽׁחֲחוּ (איוב ט, יג), וְשַׁח רוּם אֲנָשִׁים (ישעיה ב, יא). שַׁחוּ גִּבְעוֹת עוֹלָם (חבקוק ג, ו), שַׁחוּ רָעִים לִפְנֵי טוֹבִים (משלי יד, יט), מלרע. נַֽעֲוֵיתִי שַׁחֹתִי עַד־מְאֹד (תהלים לח, ז), כִּי־יָשֹׁחוּ בַמְּעוֹנוֹת (איוב לח, מ), וַיִּמְֽעֲטוּ וַיָּשֹׁחוּ (תהלים קז, לט), וִדְכֶּה [יִדְכֶּה] יָשֹׁחַ (שם י, י), וְתָשֹׁיחַ [וְתָשׁוֹחַ] עָלַי נַפְשִֽׁי (איכה ג, כ), וְשַׁח עֵינַיִם יוֹשִֽׁעַ (איוב כב, כט). והשם וְהָלְכוּ אֵלַיִךְ שְׁחוֹחַ (ישעיה ס, יד). והנפעל וַיִּשַּׁח אָדָם וַיִּשְׁפַּל־אִישׁ (שם ב, ט), וְיִשַּׁחוּ כָּל־בְּנוֹת הַשִּֽׁיר (קהלת יב, ד), פירוש ישפלו סמפונות הריאה שמהם יצא הקול, ומחולשתו בימי הזקנה לא יוכל לשיר ולהגביה קולו. והפעל הכבד [הִפְעִיל] הֵשַׁח הִשְׁפִּיל (ישעיה כה, יב). וההתפעל מַה־תִּֽשְׁתּוֹחֲחִי נַפְשִׁי (תהלים מב, יב), ענינם ענין השפלות וההכנעה.

שׁחד  
וְשֹׁחַד לֹא תִקָּח (שמות כג, ח), כִּי הַשֹּׁחַד יְעַוֵּר (שם), וַיִּשְׁלַח לְמֶֽלֶךְ־אַשּׁוּר שֹֽׁחַד (מלכים ב' טז, ח), לֹא בִמְחִיר וְלֹא בְשֹׁחַד (ישעיה מה, יג). והפעל הקל ממנו וּמִכֹּֽחֲכֶם שִֽׁחֲדוּ (איוב ו, כב). וַתִּשְׁחֳדִי אוֹתָם (יחזקאל טז, לג), בקמץ חטף. וְשֹׁחַד לֹא תִקָּח אמרו רבותינו ז"ל (כתובות קיג, ע"ב) אין צריך לומר שחד ממון אלא אפילו שחד דברים.

שׁחה  
שְׁחִי וְנַֽעֲבֹרָה (ישעיה נא, כג). ואדוני אבי ז"ל כותב מזה כִּי שָׁחָה אֶל־מָוֶת בֵּיתָהּ (משלי ב, יח), בשקל עָשָֹה, בָּנָה, קָנָה, ואף על פי שהוא מלעיל. והשם בִּשְׁחוּתוֹ הֽוּא־יִפּוֹל (שם כח, י), בשקל רְאיּת [רְאוּת] עֵינָֽיו (קהלת ה, י) והכבד [הִפְעִיל] דְּאָגָה בְלֶב־אִישׁ יַשְׁחֶנָּה (שם יב, כה), פירוש דאגה כאשר היא בלב איש שידאג על מחייתו ישחה הדאגה וישפילנה. וְדָבָר טוֹב יְשַׂמְּחֶֽנָּה (שם), כלומר ישיב הדאגה לשמחה בדבר טוב שידבר כנגד לבו הַשְׁלֵךְ עַל־ י"י יְהָבְךָ וְהוּא יְכַלְכְּלֶךָ (תהלים נה, כג), וכיוצא לדברים האלה שהם דברי הבטחון באלהים ויסיר הדאגה מלבו. ואמר יְשַׂמְּחֶֽנָּה על דרך וּלְפָנָיו תָּדוּץ דְּאָבָֽה (איוב מא, יד). ויתכן מן השרש הזה וְיֶשְֽׁחֲךָ בְּקִרְבֶּךָ (מיכה ו, יד), ובא פתח קטן תחת פתח גדול בפלס וְיַפְרְךָ (בראשית כח, ג). וההתפעל וְהִֽשְׁתַּֽחֲוָה עַל־מִפְתַּן הַשַּׁעַר (יחזקאל מו, ב), וְהִשְׁתַּֽחֲוִיתֶם מֵרָחֹֽק (שמות כד, א), אֲשֶֽׁר־יִשְׁתַּֽחֲוֶה שָׁם (שמואל ב' טו, לב), וַיֹּאמֶר צִיבָא הִֽשְׁתַּֽחֲוֵיתִי (שם טז, ד), וַיִּשְׁתַּחוּ אַפַּיִם (בראשית יט, א), וַיִּשְׁתַּֽחֲווּ־לוֹ אַפַּיִם (שם מב, ו), לְהִשְׁתַּֽחֲוֹת לוֹ (שמואל א' ב, לו). וְהֵמָּה מִשְׁתַּֽחֲוִיתֶם (יחזקאל ח, טו), הורכבה המלה ממשתחוים והשתחויתם. וטעם ההרכבה אמר הנביא כי מצא אותם האנשים משתחוים קדמה לשמש ואמר לנכנסים השתחויתם דרך שאלה. והורכבה המלה משתי מלות אלה לקצר הענין. וכבר כתבנו דקדוקו עוד בחלק הדקדוק. והשם וְהִשְׁתַּֽחֲוֵיתִי בֵּית רִמֹּן (מלכים ב' ה, יח). 


שֹחה  
כַּֽאֲשֶׁר יְפָרֵשׂ הַשֹּׂחֶה לִשְׂחוֹת (ישעיה כה, יא). והשם כִּֽי־גָאוּ הַמַּיִם מֵי שָׂחוּ (יחזקאל מז, ה), כל כך גאו המים עד שלא יוכל לעבור בהם ברגל אלא אם כן ישהה על פניהם. והפעל הכבד [הִפְעִיל] אַשְׂחֶה בְכָל־לַיְלָה (תהלים ו, ז). ענין השיחה היא השיטה עד פני המים נד"ר בלע"ז.

שׁחט  
וְשָׁחַט אֶת־בֶּן הַבָּקָר (ויקרא א, ה), וּשְׁחַטְתֶּם בָּזֶה (שמואל א' יד, לד), שָֽׁחֲטוּ לְעֵינָיו (מלכים ב' כה, ז), שׁוֹחֵט הַשּׁוֹר (ישעיה סו, ג), שֹֽׁחֲטֵי הַיְלָדִים (שם נז, ה), הָרֹג בָּקָר וְשָׁחֹט צֹאן (שם כב, יג). והשם וְהַֽלְוִיִּם עַל־שְׁחִיטַת הַפְּסָחִים (דברי הימים ב' ל, יז). והנפעל הֲצֹאן וּבָקָר יִשָּׁחֵט לָהֶם (במדבר יא, כב). וכתב רבי יונה ז"ל והכבד וּֽבְשַֽׁחֲטָם אֶת־בְּנֵיהֶם (יחזקאל כג, לט). ונכון הוא להיות מקור מן הקל כמו וְשַֽׁחֲטָה שֵׂטִים הֶעְמִיקוּ (הושע ה, ב). והשחיטה בהולכה והבאה, כי לשון שחיטה. לשון משיכה היא כמו חֵץ שָׁוחֻט [שָׁחוּט] (ירמיה ט, ז), אפיל"ט בלע"ז. וכן זָהָב שָׁחוּט (דברי הימים ב' ט, מג), כי הזהב המשובח יוכל אדם למשכו ולשטחו כי הוא רך ביותר מרוב חשיבותו. ואמרו רבותינו ז"ל (חולין ל, ע"ב) זהב השחוט שהיה נמשך כשעוה. וכן אמרו ז"ל (שם) התיז אתך הראש בבת אחת פסולה. מנא הני מילי? אמר קרא חץ שחוט, כלומר וכן צריך למשוך הסכין על הצואר ולהוליכו ולהביאו. ובסיפרא בפרשת צו (ויקרא ז, א) אין לשון שחיטה אלא לשון משיכה שנאמר זָהָב שָׁחוּט. ואדוני אבי ז"ל כתב חץ שחט תאר כמו שׁוֹחֵט כלומר חץ הורג. 

שֹחט  
וָֽאֶשְׂחַט אֹתָם אֶל־כּוֹס פַּרְעֹה (בראשית מ, יא), ובמשנה (שבת פרק שנים ועשרים משנה א. דף קמג, ע"ב) אין סוחטין את חפירות להוציא מהן משקין. ענין עצור.

שׁחל  
עַל־שַׁחַל וָפֶתֶן תִּדְרֹךְ (תהלים צא, יג), וָאֱהִי לָהֶם כְּמוֹ־שָׁחַל (הושע יג, ז), הוא האריה. נָטָף וּשְׁחֵלֶת (שמות ל, לד), הוא הסם הנקרא בלשון המשנה צפורן (כריתות ו, ע"א) והוא חלק ומצהיר בצפורן. וכן אמר התרגום וְטוּפְרָא.

שׁחן  
שְׁחִין אֲבַעְבֻּעֹת (שמות ט, י), לִשְׁחִין פֹּרֵחַ (שם ט, ט), הוא נגע הבא מצד חמימות זולתי האש. כמו שאמרו רבותינו ז"ל (נגעים פרק תשיעי משנה א), איזהו שחין? לקה בעץ או באבן או בזפת או במי טבריא. ועור אמרו (שם) כל שאינו מחמת האש זהו שחין, הבא מחמת האש זה מכוה. ותרגום וַיִּקַּח מֵהֶם וַיָּחָם (ישעיה מד, טו) וּנְסֵיב מִנְהוֹן וּשְׁחֵין. וכן בתפלתו של כהן הגדול (יומא נג, ע"ב) יהי רצון שתהא שנה זו שחונה וגשומה. 

שׁחס  
וּבַשָּׁנָה הַשֵּׁנִית שָׁחִיס (ישעיה לז, ל), הוא כמו סָחִישֹ הנאמר בספר מלכים (ב' יט, ט) והוא הצומח שרשי הזרע. ויונתן תרגם כַּתְכַּתִּין, רוצה לומר הבא אחרי הספיח.

שׁחף  
בַּשַּׁחֶפֶת וּבַקַּדַּחַת (דברים כח, כב), פירשו רבי יונה בלשון ערבי סחא"ף. הוא החולי שהגוף מתנונע בו. ואפשר שיהיה מזה הלשון וְאֶת־הַשָּׁחַף (ויקרא יא, טז), כי אותו העוף יקרה לו זה החולי. 

שֹחף  
שְׂחִיף עֵץ סָבִיב סָבִיב (יחזקאל מא, טז), עץ שסביבותיו נסרים ואמר בו התרגום דְחָפֵי נִיסְרִין דְאַרְזָא. ואפשר שהוא דומה למה שאמרו רבותינו (שבת דף קי, ע"א) שחופי כסא.

שׁחץ  
הוּא מֶלֶךְ עַל־כָּל־בְּנֵי־שָֽׁחַץ (איוב מא, כו) לֹֽא־הִדְרִיכֻוהוּ בְנֵי־שָׁחַץ (שם כח, ח), ענין גאוה. ובדברי רבותינו ז"ל גם כן (שבת סב, סוף ע"ב) אנשי ירושלים אנשי שחץ היו, כלומר אנשי גאוה וגסות הרוח. 

שׁחק  
וְשָֽׁחַקְתָּ מִמֶּנָּה הָדֵק (שמות ל, לו), אֲבָנִים שָֽׁחֲקוּ מַיִם (איוב יד, יט), וְֽאֶשְׁחָקֵם כְּעָפָר עַל־פְּנֵי־רוּחַ (תהלים יח, מג). ענין השחיקה ידוע והוא יותר מהדריכה, והשם ממנו וּכְשַׁחַק מֹאזְנַיִם (ישעיה מ, טו) אבק. כִּי מִי בַשַּׁחַק יַֽעֲרֹךְ לַי"י (תהלים פט, ז), וּבְגַֽאֲוָתוֹ שְׁחָקִֽים (דברים לג, כו), ידוע.

שֹחק  
שָֽׂחֲקוּ עַל מִשְׁבַּתֶּֽהָ (איכה א, ז), לִשְׂחוֹק עֹשִׂים לֶחֶם (קהלת י, יט), הָרֹאִים בִּשְׂחוֹק שִׁמְשֽׁוֹן (שופטים טז, כז). ומשקל אחר וְרֹֽזְנִים מִשְׂחָק לוֹ (חבקוק א, י). והכבד [פִּעֵל] וְשִֽׂחַקְתִּי לִפְנֵי י"י (שמואל ב' ו, כא), קִרְאוּ לְשִׁמְשׁוֹן וִישַֽׂחֶק־לָנוּ (שופטים טז, כה), מְשַֽׂחֲקִים לִפְנֵי י"י (שמואל ב' ו, ה). וכבד אחר [הִפְעִיל] וַיִּֽהְיוּ מַשְׂחִיקִים עֲלֵיהֶם (דברי הימים ב' ל, י). ענין השחוק יש שהוא בענין שמחה ויש בענין לעג.

שׁחר  
עוֹרִי שָׁחַר מֵֽעָלָי (איוב ל, ל). והתאר וְשֵׂעָר שָׁחֹר צָֽמַח־בּוֹ (ויקרא יג, לז), שְׁחוֹרָה אֲנִי (שיר השירים א, ה). ובהכפל אַל־תִּרְאוּנִי שֶֽׁאֲנִי שְׁחַרְחֹרֶת (שם א, ו). והשם חָשַׁךְ מִשְּׁחוֹר תָּֽאֳרָם (איכה ד, ח), פירוש יותר משחור. והשחור הוא הפחם. וכן בדברי רבותינו ז"ל (גיטין יט, ע"א. שבת קד, ע"ב) בכל כותבין בשחור ובשיחור. והשחור הוא הפחם ושיחור הוא קנקנתום הנקרא אוורדמנ"ט בלע"ז. או הנקרא ויטריאול"ה. וענין אחר וּכְמוֹ הַשַּׁחַר עָלָה (בראשית יט, טו), כְּשַׁחַר נָכוֹן מֹֽצָאוֹ (הושע ו, ג), כְּשַׁחַר פָּרֻשׂ עַל־הֶֽהָרִים (יואל ב, ב), יִדַּעְתָּהַ שַּׁחַר [יִדַּעְתָּה הַשַּׁחַר] מְקֹמֽוֹ (איוב לח, יב). מֵרֶחֶם מִשְׁחָר (תהלים קי, ג), וכבר פירשנוהו בשרש רָחַם. ומזה נקרא הבחרות שחרות כִּֽי־הַיַּלְדוּת וְהַֽשַּֽׁחֲרוּת הָֽבֶל (קהלת יא, י), כי ידמו ימי הבחרות לבקר כמו שידמו ימי הזקנה לערב. וכן אמר (שם ו) בַּבֹּקֶר זְרַע אֶת־זַרְעֶךָ וְלָעֶרֶב אַל־תַּנַּח יָדֶךָ. והפעל ממנו שֹׁחֵֽר טוֹב יְבַקֵּשׁ רָצוֹן (משלי כא, יז). והפעל הכבד [פִּעֵל] וְשִֽׁחֲרְתַּנִי וְאֵינֶֽנִּי (איוב ז, כא), וְאֹֽהֲבוֹ שִֽׁחֲרוֹ מוּסָֽר (משלי יג, כד), וְשָׁבוּ וְשִֽׁחֲרוּ־אֵֽל (תהלים עח, לד), אֵלִי אַתָּה אֲֽשַֽׁחֲרֶךָּ (שם סג, ב), אַף־רוּחִי בְקִרְבִּי אֲשַֽׁחֲרֶךָּ (ישעיה כו, ט), בַּצַּר לָהֶם יְשַֽׁחֲרֻֽנְנִי (הושע ה, טו), אִם־אַתָּה תְּשַׁחֵר אֶל־אֵל (איוב ח, ה), לְשַׁחֵר פָּנֶיךָ (משלי ז, טו), מְשַֽׁחֲרֵי לַטָּרֶף (איוב כד, ה), וּמְשַֽׁחֲרַי יִמְצָאֻֽנְנִי (משלי ח, יז). ויש מפרשים כלם ענין דרישה וחקירה ואף על פי כן מענין שחר הם, כי בשחר ידרוש אדם ויחקור ויפקוד, כי הזריז על הדבר ישכים ויקום בשחר. וכלם תמצאם בזה הענין, וכן נאמר מענין הבקר וּלְבַקֵּר בְּהֵיכָלֽוֹ (תהלים כז, ד). אִם־לֹא יֹֽאמְרוּ כַּדָּבָר הַזֶּה אֲשֶׁר אֵין־לוֹ שָֽׁחַר (ישעיה ח, כ), כלומר אין לו זוהר וברירות. לֹא תֵֽדְעִי שַׁחְרָהּ (שם מז, יא), פירוש שלא תדעי עת בואה כי תבא פתאום כמו הדבר שיבא בשחר שלא ירגיש אדם בדבר עד שיראנו. וכן אמר בענין זה בַּשַּׁחַר נִדְמֹה נִדְמָה מֶלֶךְ יִשְׂרָאֵֽל (הושע י, טו). ורבי יונה פירש לֹא תֵֽדְעִי שַׁחְרָהּ כלומר שלא יתבאר לך ענין רפואתה ודרך ההצלה ממנה. ואדוני אבי ז"ל פירש מזה הענין חָשַׁךְ מִשְּׁחוֹר תָּֽאֳרָם. ודגש מִשְּׁחוֹר לתפארת כדגש מִקְּדָשׁ י"י (שמות טו, יז) והוא שם בפלס מִזְמוֹר ופירושו זוהר תארם. 

שׁחת  
וְהִנֵּה נִשְׁחַת הָֽאֵזוֹר (ירמיה יג, ז), וְהִנֵּה נִשְׁחָתָה (בראשית ו, יב), וְכַֽעֲלִילֽוֹתֵיכֶם הַנִּשְׁחָתוֹת (יחזקאל כ, מד), וַתִּשָּׁחֵת הָאָרֶץ (בראשית ו, יא). והפעל הכבד [פִּעֵל] וְשִֽׁחַתֶּם לְכָל־הָעָם הַזֶּֽה (במדבר לב, טו), עֲלוּ בְשָֽׁרוֹתֶיהָ וְשַׁחֵתוּ (ירמיה ה, י), שִֽׁחַתֶּם בְּרִית הַלֵּוִי (מלאכי ב, ח), וְשִׁחֵת רַֽחֲמָיו (עמוס א, יא). כִּי שִׁחֵת עַמְּךָ (שמות לב, ז), פירוש שחת דרכו ומעשיו. וכן הֶעְמִיקוּ שִׁחֵתוּ (הושע ט, ט), כלומר הכניסו עצמם בענין ההשחתה מאד. וכבד אחר [הִפְעִיל] כִּֽי־הִשְׁחִית כָּל־בָּשָׂר אֶת־דַּרְכּוֹ (בראשית ו, יב), אַל־תַּשְׁחֵת עַמְּךָ (דברים ט, כו), כִּֽי־מַשְׁחִתִים אֲנַחְנוּ (בראשית יט, יג), מַשְׁחִיתִם לְהַפִּיל הַֽחוֹמָֽה (שמואל ב' כ, טו), כלומר שהחלו להשחית ולהפיל החומה. ויונתן תרגם מִתְעַשְׁתִּין, כלומר חושבין ומשתדלין להפיל החומה. ופירוש משחיתים בלבם ומתעסקין להכין כלי המשחית. כִּֽי־הַשְׁחֵת תַּשְׁחִתוּן (דברים לא, כט), פירוש תשחיתון דרכיכם ומעשיכם. וְזֹבֵחַ מָשְׁחָת (מלאכי א, יד). ובחרק מקום הקמץ כֵּן־מִשְׁחַת מֵאִישׁ מַרְאֵהוּ (ישעיה נב, יד). והשם כִּי מָשְׁחָתָם בָּהֶם (ויקרא כב, כה). ומשקל אחר תַּֽהַרְגוּ לְמַשְׁחִית (יחזקאל ט, ו), חָֽרָשֵׁי מַשְׁחִֽית (שם כא, לו), לְמַשְׁחִית אֵיבַת עוֹלָֽם (שם כה, טו), וְהוֹדִי נֶהְפַּךְ עָלַי לְמַשְׁחִית (דניאל י, ח). ויתכן כמוהם אָח הוּא לְבַעַל מַשְׁחִֽית (משלי יח, ט). או פירושו לאיש משחית. ובצרי וְאִישׁ כְּלִי מַשְׁחֵתוֹ בְּיָדֽוֹ (יחזקאל ט, א). ונקרא הפח משחית הִצִּיבוּ מַשְׁחִית אֲנָשִׁים יִלְכֹּֽדוּ (ירמיה ה, ו). אֲשֶׁר מִימִין לְהַר־הַמַּשְׁחִית (מלכים ב' כג, יג), הוא הנקרא הר המשחה והוא הר הזיתים הנזכר בכתוב (זכריה יד, ד) וכנהו בלשון המשחית לבנין עבודה זרה אשר בנו בו. אבל הִֽנְנִי אֵלֶיךָ הַר הַמַּשְׁחִית (ירמיה נא, כה), הוא אומר על בבל. וקרא אותה הר ואף על פי שהיא בקעה רוצה לומר עיר בצורה. וכן תרגים יונתן כְּרַכָּא מְחַבְּלָא. ונגזר מהענין הזה עַד יִכָּרֶה לָרָשָׁע שָֽׁחַת (תהלים צד, יג), בְּשַׁחְתָּם נִתְפַּשׂ (יחזקאל יט, ד), ואפשר שיהיה שרשם  יָשַׁח. וכבר כתבנום שם ובשרש שׁוּחַ גם כן. וִֽימַלֵּט מִשְּׁחִיתוֹתָֽם (תהלים קז, כ), נִלְכַּד בִּשְׁחִיתוֹתָם (איכה ד, כ), האחת שחיתה והרבות שחיתות והוא כמו רשתם ומלכודתם. וכן בדברי רבותינו ז"ל (בבא קמא קיז, ע"א) ההוא שתא דהוו מינצו עלה בי תרי, פירושו רשת, והוא כמו שחהא והבליעו החי"ת כמנהגם להבליע אותיות הגרון בהרבה מקומות.

שֹטה  
וְאַתְּ כִּי שָׂטִית (במדבר ה, כ), כִּֽי־תִשְׂטֶה אִשְׁתּוֹ (שם ה, יב), אַל־יֵשְׂטְ אֶל־דְּרָכֶיהָ לִבֶּךָ (משלי ז, כה), שְׂטֵה מֵֽעָלָיו וַֽעֲבֽוֹר (שם ד, טו). והתאר וְשַֽׁחֲטָה שֵׂטִים הֶעְמִיקוּ (הושע ה, ב), בפלס כֵּלִים, נֵכִים פירוש השֹטים העמיקו הפח לשחוט הנקיים וללכדם. ונכתב בסמ"ך עֲשֽׂה־סֵטִים שָׂנֵאתִי (תהלים קא, ג), פירוש מעשה אנשים סטים. או הוא שם זולתי תאר. ושם תאר אחר וְשָׂטֵי כָזָֽב (שם מ, ה). והנכון והישר בו שהוא מנחי העי"ן. [וכבר כתבתי אותו שרש בפני עצמו שם.] כי אילו היה מזה השרש היתה פ"א הפעל שואית כדרך נחי הלמ"ד כמו מן בָּנִים בְּנֵי, כֵּלִים כְּלֵי, שְׁנַיִם שְׁנֵי, פָּנִים פְּנֵי. וכלם ענין נטיה. ותרגום וַיֵּט אֵלֶיהָ (בראשית לח, טז) וּסְטָא לְוָתַהּ.

שׁטח  
וּשְׁטָחוּם לַשֶּׁמֶשׁ וְלַיָּרֵחַ (ירמיה ח, ב), וַיִּשְׁטְחוּ לָהֶם שָׁטוֹחַ (במדבר יא, לב), וַתִּשְׁטַח עָלָיו הָֽרִפוֹת (שמואל ב' יז, יט), שֹׁטֵחַ לַגּוֹיִם וַיַּנְחֵֽם (איוב יב, כג). והשם מִשְׁטַח חֲרָמִים תִּֽהְיֶה (יחזקאל כו, ה). ובחלם מִשְׁטוֹחַ לַֽחֲרָמִים יִֽהְיוּ (שם מז, י). והכבד [פִּעֵל] שִׁטַּחְתִּי אֵלֶיךָ כַפָּֽי (תהלים פח, י), כולם ענין פרישה. ופירוש שׁטח גוים מרחיב להם מקום ונחלה ואחר כך וינחם בגלות.

שֹטם  
וַיִּשְׂטֹם עֵשָׂו (בראשית כז, מא), אַפּוֹ טָרַף וַיִּשְׂטְמֵנִי (איוב טז, ט), לוּ יִשְׂטְמֵנוּ יוֹסֵף (בראשית נ, טו), וַֽיִּשְׂטְמֻהוּ בַּֽעֲלֵי חִצִּֽים (שם מט, כג). והשם וְרַבָּה מַשְׂטֵמָֽה (הושע ט, ז), הכל ענין איבה. 

שֹטן  
וְהַשָּׂטָן עֹמֵד עַל־יְמִינוֹ לְשִׂטְנֽוֹ (זכריה ג, א), וַיִּקְרָא שְׁמָהּ שִׂטְנָֽה (בראשית כו, כא), תַּֽחַת־אַֽהֲבָתִי יִשְׂטְנוּנִי (תהלים קט, ד), גם זה ענין איבה. 

שׁטף  
וְיָדָיו לֹֽא־שָׁטַף בַּמָּיִם (ויקרא טו, יא), וַיִּשְׁטֹף אֶת־הָרֶכֶב (מלכים א' כב, לח), וְחֵילוֹ יִשְׁטוֹף (דניאל א, כו), וְיִשְׁטְפוּ אֶרֶץ וּמְלוֹאָהּ (ירמיה מז, ב), וּנְהָרוֹת לֹא יִשְׁטְפוּהָ (שיר השירים ח, ז), תִּשְׁטֹֽף־סְפִיחֶיהָ עֲפַר־אָרֶץ (איוב יד, יט), שָׁטַף וְעָבַר (ישעיה ח, ח), לְנַחַל שׁוֹטֵף (ירמיה מז, ב). והשם רַק לְשֵׁטֶף מַיִם רַבִּים (תהלים לב, ו). והוא בחמש נקדות. והנפעל וְכָל־כְּלִי־עֵץ יִשָּׁטֵף בַּמָּֽיִם (ויקרא טו, יב). וּזְרֹעוֹת הַשֶּׁטֶף יִשָּֽׁטְפוּ מִלְּפָנָיו (דניאל יא, כב). ושלא נזכר פעלו מהדגוש [פֻּעַל] וּמֹרַק וְשֻׁטַּף (ויקרא ו, כא), כלם ענין הרחיצה בכח והגריפה. וכן דמה הסוס מרוב מרוצתו כמו נחל שוטף כְּסוּס שׁוֹטֵף בַּמִּלְחָמָֽה (ירמיה ח, ו), וכן הצרה בעברה בעולם שׁוֹט שׁוֹטֵף כִּי יַֽעֲבֹר (ישעיה כח, יח).

שׁטר  
שֹׁטֵר וּמֹשֵֽׁל (משלי ו, ז), שֹֽׁפְטִים וְשֹֽׁטְרִים (דברים טז, יח), וְשֹֽׁטְרִים לְשִׁבְטֵיכֶֽם (שם א, טו), ידוע. ומזה אִם־תָּשִׂים מִשְׁטָרוֹ בָאָֽרֶץ (איוב לח, לג), כמו ממשלתו. ויש מפרשים כתבו, כלומר גזרתו וחקו מדברי רבותינו ז"ל (בבא מציעא פרק ראשון משנה ו. דף יב, ע"ב) שטר חוב.

שׁי  
יֹבִילוּ שַׁי לַמּוֹרָֽא (תהלים עו, יב), לְךָ יוֹבִילוּ מְלָכִים שָֽׁי (שם סה, ל), ענין תשורה. והנכון כי שרש המלה שָׁיָה או שָׁוָה.

שֹיג  
כִּֽי־שִׂיחַ וְכִי־שִׂיג לוֹ (מלכים א' יח, כז), ענינו ענין הטרדה והעסק. ויש לומר ששרשו נָשַֹג מענין השגה ושם כתבנוהו. והביא רבי יונה בזה השרש תְּשַׂגְשֵׂגִי (ישעיה יז, יא), ואני כתבתי בשרש שָֹגָה כי הוא עקר שרשו כמו מתעתע מן תָּעָה. והנני עתיד לכותבו עוד בן ארבע אותיות.

שֹיח  
וְכֹל שִׂיחַ הַשָּׂדֶה (בראשית ב, ה), הַקֹּֽטְפִים מַלּוּחַ עֲלֵי־שִׂיחַ (איוב ל, ד), בֵּֽין־שִׂיחִים יִנְהָקוּ (שם ל, ז), תַּחַת אַחַד הַשִּׂיחִֽם (בראשית כא, טו), יש שהוא עשב ויש שהוא אילנות. ויש מפרשים מזה לָשׂוּחַ בַּשָּׂדֶה (שם כד, סג), כלומר לטייל בשדה בין השיחים. וככר כתבנוהו בשרש שֹוח.

שׁיל  
עַד כִּֽי־יָבֹא שִׁילֹה (בראשית מט, י), פירושו בנו. והנבואה על דוד שהוא משבט יהודה או על המשיח. והוא מלשון וּֽבְשִׁלְיָתָהּ (דברים כח, נז). ואף על פי ששרשו שָׁלָה יהיו שני שרשים וענין אחד. ורבותינו זכרו המלה בשני שרשים בנחי הלמ"ד ובכפולים שאמרו (חולין פרק רביעי משנה ז. דף עז, ע"א) השוחט את הבהמה ומצא בה את השליה נפש היפה תאכלנה, ואמרו (שם פרק שביעי משנה א. דף עט, ע"א) ונוהג בשליל. ואם שליה הוא מזה הענין הנה הם שלשה שרשים וענין אחד כמו דּוּם דָּמָה דָּמַם וזולתם כמו שכתבנו בחלק הדקדוק. ורבינו אברהם אבן עזרא ז"ל פירש שִׁילֹה כמשמעו שם המקום שילה. ופירושו עד יבא קץ שילה כי או היה מלך דור כמו שאמר וַיִּטּשׁ מִשְׁכַּן שִׁלוֹ (תהלים עח, ס) ואז וַיִּבְחַר בְּדָוִד עַבְדּוֹ (תהלים עח, ע). 

שׁיר  
הַנְּטִיפוֹת וְהַשֵּׁירוֹת (ישעיה ג, יט), ותרגומו עַנְקַיָא וְשֵׁירֵי, הַפְּאֵרִים וְהַצְּעָדוֹת (שם ג, כ) תרגומו כְּלִילַיָא וְשֵׁירֵי רְגִלַיָא. וְנָתַתִּי חַחִיים [חַחִים] בִּלְחָיֶיךָ (יחזקאל כט, ד) תרגומו וְאֶתֵּן שִׁירִין בְּלִיסָתָךְ. 

שׁישׁ  
וְאַבְנֵי־שַׁיִשׁ לָרֹֽב (דברי הימים א' כט, ב), והרפו היו"ד ואמרו וְעַמּוּדֵי שֵׁשׁ (אסתר א, ו), עַל רִֽצְפַת בַּהַט־וָשֵׁשׁ (שם), בלע"ז מרמ"ר. ובדברי רבותינו ז"ל דומה שהם שני מינים שאמרו (סוכה נא, ע"ב) באבני שישא ומרמרא.

שׁית  
וְעָלָה שָׁמִיר וָשָׁיִת (ישעיה ה, ו), שִׁיתוֹ וּשְׁמִירוֹ (שם י, יז), מין ממיני הקוצים.

שׁכך 
 וַֽחֲמַת הַמֶּלֶךְ שָׁכָֽכָה (אסתר ז, י), וַיָּשֹׁכּוּ הַמָּֽיִם (בראשית ח, א), כְּשֹׁךְ חֲמַת הַמֶּלֶךְ (אסתר ב, א). והשם כְּשַׁךְ יְקוּשִׁים (ירמיה ה, כו), או הוא מקור בפלס לְרַד־לְפָנָיו גּוֹיִם (ישעיה מה, א) או הוא תאר. וכבר פירשנוה בשרש שׁוּר. והפעל הכבד [הִפְעִיל] וַֽהֲשִׁכֹּתִי מֵֽעָלַי (במדבר יז, כ), כלם ענין הנחה.

שׁכב  
כָּרַע שָׁכַב (במדבר כד, ט), הֵן־שָׁכַבְתִּי אֶמֶשׁ (בראשית יט, לד), וּשְׁכַבְתֶּם וְאֵין מַֽחֲרִיד (ויקרא כו, ו), גַּם־בַּלַּיְלָה לֹֽא־שָׁכַב לִבּוֹ (קהלת ב, כג), וְעֹֽרְקַי לֹא יִשְׁכָּבֽוּן (איוב ל, יז), וְשָֽׁכַבְתִּי עִם־אֲבֹתַי (בראשית מז, ל), כמו חֲלָלִים שֹׁכְבֵי קֶבֶר (תהלים פח, ו). כִּשְׁכַב אֲדֹנִֽי־הַמֶּלֶךְ (מלכים א' א, כא), פירוש כאשר ישכב אדני המלך עם אבותיו נהיה אני ובני שלמה חטאים מהמלוכה כי לא יהיה מי שיחוש לנו. אֲשֶׁר אַתָּה שֹׁכֵב (בראשית כח, יג), חִבֻּק יָדַיִם לִשְׁכָּֽב (משלי ו, י), שׁוּב שְׁכָב (שמואל א' ג, ה), וְאִם שָׁכֹב יִשְׁכַּב אִישׁ (ויקרא טו, כד). והנפעל וְהַנָּשִׁים תִּשָּׁגַלְנָה [תִּשָּׁכַבְנָה] (זכריה יד, ב). והשם לֹֽא־תִתֵּן שְׁכָבְתְּךָ (ויקרא יח, כ) וַיִּתֵּן אִישׁ בָּךְ אֶת־שְׁכָבְתּוֹ (במדבר ה, כ). ומשקל אחר שִׁכְבַת־זָרַע (ויקרא טו, טז) ומשקל אחר אֵת מִשְׁכַּב הַצָּֽהֳרָֽיִם (שמואל ב' ד, ה). ויונתן תרגם שִׁנַת מַלְכַיָא. וְנָפַל לְמִשְׁכָּֽב (שמות כא, יח), עַל־מִשְׁכָּבִי בַּלֵּילוֹת (שיר השירים ג, א), מִשְׁכְּבֵי אִשָּׁה (ויקרא יח, כב). והכבד [הִפְעִיל] הַשְׁכֵּב אוֹתָם אַרְצָה (שמואל ב' ח, ב), וַתַּשְׁכִּבֵהוּ עַל־מִטַּת אִישׁ הָֽאֱלֹהִים (מלכים ב, ד, כא), מֻשְׁכָּב עַל־מִטָּתֽוֹ (שם ב' ד, לב). ושלא נזכר פעלו [הָפְעַל] וְהֻשְׁכַּב בְּתוֹךְ עֲרֵלִים (יחזקאל לב, לב), בקצת ספרים בקמץ חטף ובמקצת הספרים בשרק. רְדָה וְהָשְׁכְּבָה (שם לב, יט), בקמץ חטף והוא מקור כי אין ציווי מזה הבנין. ושלא נזכר פעלו מהדגוש [פֻּעַל] אֵיפֹה לֹא שֻׁגַּלְתְּ [שֻׁכַּבְתְּ] (ירמיה ג, ב). כלם ענין שכיבה, אבל יש מהם שכיבה לשינה, ויש מהם להנאה ולמרגוע, ויש מהם שכיבה לחולי, ויש מהם שכיבה למשגל, ויש מהם שכיבת הקבר. וענין אחר וַתַּעַל שִׁכְבַת הַטָּל (שמות טז, יד), וְנִבְלֵי שָׁמַיִם מִי יַשְׁכִּֽיב (איוב לח, לז), ענין ירידה ושפיכה. ונכון להיות מזה שכבת זרע. ומפרשים מזה מִשְׁכָּב וְסַפּוֹת (שמואל ב' יז, כח), והוא כלי ששופכין בו מים לידים.

שֹכה  
שְׂכִיּוֹת הַֽחֶמְדָּֽה (ישעיה ב, טז). וְאֶבֶן מַשְׂכִּית (ויקרא כו, א), אִישׁ בְּחַדְרֵי מַשְׂכִּיתוֹ (יחזקאל ח, יב). וּכְחוֹמָה נִשְׂגָּבָה בְּמַשְׂכִּתֽוֹ (משלי יח, יא), פירוש כשהוא במשכיתו רוצה לומר בחדר משכית הונו מגין עליו כאילו סביביו חומה נשגבה. והקבוץ בְּמַשְׂכִּיּוֹת כָּסֶף (שם כה, יא), וְאִבַּדְתֶּם אֵת כָּל־מַשְׂכִּיֹּתָם (במדבר לג, נב) ענינם ענין ציור, וענינם מלשון הבטה כי הדבר המצוייר יביט בו האדם. ותרגום יִצֶף י"י (בראשית לא, מט) יִסֶךְ מֵימְרָא דַיְיָ. ותרגום מִּצְפָּה (שם) סָכוּתָא. וכן בדברי רבותינו ז"ל (מגילה יד, ע"א) יסכה זו שרה, ולמה נקרא שמה יסכה? שסוכה ברוח הקדש. ומזה עָבְרוּ מַשְׂכִּיּוֹת לֵבָֽב (תהלים עג, ז), והם המחשבות מה שהלב צופה ומביט. ופירוש הגיעו ועברו ליותר מאשר עלה בלבם מהטובות וההצלחות. ולפיכך נקרא הלב שכוי אוֹ מִֽי־נָתַן לַשֶּׂכְוִי בִינָֽה (איוב לח, לו). ועוד פירשו בו תרנגול. וכן בדברי רבותינו ז"ל (ראש השנה דף כו, ע"א) אמר רבי שמעון בן לקיש כשהלכתי לתחום קן נשריא היו קורין לכלה ניגפי ולתרנגול שכוי. ועוד אמרו (ויקרא רבה פרשת קדושים קצג, ד) בערבי [ברומי] צוחי לתרנגולים שכויא [אוֹ מִֽי־נָתַן לַשֶּׂכְוִי בִינָֽה]. וכן אמרו (ברכות רף ס, ע"ב) כי שמע קול תרנגולא אומר ברוך אשר נתן לשכוי בינה להבחין בין יום ובין לילה.

שׁכח  
הֲשָׁכַח חַנּוֹת אֵל (תהלים עז, י), וְשָֽׁכַחְתָּ עֹמֶר בַּשָּׂדֶה (דברים כד, יט), שְׁכֵחֻנִי עַמִּי (ירמיה יח, טו), בִּֽינוּ־נָא זֹאת שֹׁכְחֵי אֱלוֹהַּ (תהלים נ, כב), וְלֹא יִשְׁכַּח אֶת־בְּרִית אֲבֹתֶיךָ (דברים ד, לא), וַיִּשְׁכָּחֵֽהוּ (בראשית מ, כג). תִּשְׁכַּח יְמִינִֽי (תהלים קלז, ה), חסר הפעול והוא הנגון כי הימין מניעה יתרי הכנור. ופירוש הפסוק כל אחד מן המשוררים היה אומר אם אֶשְׁכָּחֵךְ כשהיו אומרים להם הבבליים שישירו היו אומרים איך נשיר וכו' (שם) אם אשכחך ירושלם ואנגן ואת חרבה תִּשְׁכַּח יְמִינִֽי הנגון. והתאר הַשְּׁכֵחִים אֶת־הַר קָדְשִׁי (ישעיה סה, יא), כָּל־גּוֹיִם שְׁכֵחֵי אֱלֹהִֽים (תהלים ט, יח), האחד שָׁכֵחַ בפלס שָֹמֵחַ. והנפעל כִּי נִשְׁכַּח זִכְרָֽם (קהלת ט, ה), וְנִשְׁכַּח כָּל־הַשָּׂבָע (בראשית מא, ל), נִשְׁכַּחְתִּי כְּמֵת מִלֵּב (תהלים לא, יג), וְנִשְׁכַּחַת צֹר שִׁבְעִים שָׁנָה (ישעיה כג, טו), התי"ו תמורת ה"א כתי"ו וְשָׁבַת לַנָּשִׂיא (יחזקאל מו, יז). והכבד [פִּעֵל] שִׁכַּח י"י בְּצִיּוֹן (איכה ב, ו). וכבד אחר [הִפְעִיל] לְהַשְׁכִּיחַ אֶת־עַמִּי שְׁמִי (ירמיה כג, כז). וההתפעל וְיִשְׁתַּכְּחוּ בָעִיר אֲשֶׁר כֵּן־עָשׂוּ (קהלת ח, י), ופירוש הפסוק ובכן ראיותי רשעים קברים ובאו כלומר אם מתו הרשעים יבאו אחרים תחתיהם כמו שאמר וּמֵֽעָפָר אַחֵר יִצְמָֽחוּ (איוב ח, יט). וּמִמְּקוֹם קָדוֹשׁ יְהַלֵּכוּ (שם), פירוש אשר הם ממקום קדוש כלומר הצדיקים יהלכו ויבריחו אותם שלא יתראו בפניהם מן החמס שעושין להם, וְיִשְׁתַּכְּחוּ בָעִיר אֲשֶׁר כֵּן־עָשׂוּ כלומר אותם אשר עשו האמת והיושר יתעלמו מפניהם ויעשו עצמם נשכחים ונעלמים מפניהם.

שׁכל  
כַּֽאֲשֶׁר שָׁכֹלְתִּי שָׁכָֽלְתִּי (בראשית מג, יד), לָמָה אֶשְׁכַּל גַּם־שְׁנֵיכֶם (שם כו, מה), רוצה לומר למה אשכל משניכם או על שניכם. כֵּן־תִּשְׁכַּל מִנָּשִׁים (שמואל א' טו, לג), פירוש יותר משאר נשים. והתאר וַֽאֲנִי שְׁכוּלָה וְגַלְמוּדָה (ישעיה מט, כא). והשם וְלֹא אֵדַע שְׁכֽוֹל (שם מז, ח), שְׁכוֹל לְנַפְשִֽׁי (תהלים לה, יב), שְׁכוֹל וְאַלְמֹן (ישעיה מז, ט). והפעל הכבד [פִּעֵל] רְחֵלֶיךָ וְעִזֶּיךָ לֹא שִׁכֵּלוּ (בראשית לא, לח), תְּפַלֵּט פָּֽרָתוֹ וְלֹא תְשַׁכֵּֽל (איוב כא, י), וְלֹא־תְשַׁכֵּל לָכֶם הַגֶּפֶן (מלאכי ג, יא), מְשַׁכֵּלָה וַֽעֲקָרָה (שמות כג, כו). והתאר כְּדֹב שַׁכּוּל (הושע יג, ח), וְשַׁכֻּלָה אֵין בָּהֶֽם (שיר השירים ד, ב), בפתח השי"ן. והשם שִׁכּוּל, והקבוץ בְּנֵי שִׁכֻּלָיִךְ (ישעיה מט, כ), בחרק השי"ן. וכבד אחר [הִפְעִיל] רֶחֶם מַשְׁכִּיל (הושע ט, יד). ואשר הוא פעל יוצא שִׁכַּלְתִּי אִבַּדְתִּי אֶת־עַמִּי (ירמיה טו, ז), כַּֽאֲשֶׁר שִׁכְּלָה נָשִׁים חַרְבֶּךָ (שמואל א' טו, לג), אֹתִי שִׁכַּלְתֶּם (בראשית מב, לו), מִחוּץ תְּשַׁכֶּל־חֶרֶב (דברים לב, כה), אַֽעֲבִיר בָּאָרֶץ וְשִׁכְּלָתָּה (יחזקאל יד, טו), וְחַיָּה רָעָה וְשִׁכְּלֻךְ (שם ה, יז), וְהָאָרֶץ מְשַׁכָּֽלֶת (מלכים ב' ב, יט). ולֹֽא־יִֽהְיֶה מִשָּׁם עוֹד מָוֶת וּמְשַׁכָּֽלֶת (שם ב' ב, כא). לשון ההוויה שזכר עומדת במקום שנים ופירושו ולא תהיה משכלת. או יהיה משכלות שם. וכבד אחר [הִפְעִיל] כְּגִבֹּור מַשְׁכִּיל (ירמיה נ, ט). ואפשר שיהיה וְהָאָרֶץ מְשַׁכָּֽלֶת יוצא לשני לבד כמו מְשַׁכֵּלָה וַֽעֲקָרָה. וכן וּמְשַׁכֶּלֶת גּוֹיִַךְ [גּוֹיַיִךְ] הָיִֽית (יחזקאל לו, יג). וענין אחר אֵֽין־אֶשְׁכּוֹל לֶאֱכוֹל (מיכה ז, א), וְאֶשְׁכּוֹל עֲנָבִים אֶחָד (במדבר יג, כג), אֶשְׁכֹּל הַכֹּפֶר (שיר השירים א, יא). והקבוץ וְשָׁדַיִךְ לְאַשְׁכֹּלֽוֹת (שם ז, ח), האל"ף בפתח. כְּאֶשְׁכְּלוֹת הַגֶּפֶן (שם ז, ט), האל"ף בסגול. אַשְׁכְּלֹת מְרֹרֹת (דברים לב, לב), הִבְשִׁילוּ אַשְׁכְּלֹתֶיהָ עֲנָבִֽים (בראשית מ, י), האל"ף בפתח. הגרגרים יקראו ענבים ואשר בו הגרגרים יקרא אשכול רזי"ם [גראספ"י ד"י אוו"ה] בלע"ז.

שֹכל  
שָׂכַל דָּוִד מִכֹּל עַבְדֵי שָׁאוּל (שמואל א' יח, ל), הצליח. והכבד [הִפְעִיל] לְמַעַן תַּשְׂכִּיל בְּכֹל אֲשֶׁר תֵּלֵֽךְ (יהושע א, ז), לְמַעַן תַּשְׂכִּילוּ (דברים כט, ח), וַיְהִי דָוִד לְכָל־דְּרָכָו [דְּרָכָיו] מַשְׂכִּיל (שמואל א' יח, יד). כל אשר הם תחת השרש הזה הם ענין אחד שהוא השכל והבינה. ולשון שכל קרוב לענין השגחה ועיון שנשתמשו בזה רבותינו ז"ל באמרם (אבות פרק שלישי משנה א) הסתכל בשלשה דברים כלומר הבט ועיין. ולפי שהאיש המצליח יבאו כל דבריו בתבונות כאילו נעשו בשכלו ובדעתו אף על פי שמזדמנים אצלו זולת דעתו ושכלו יקרא משכיל. וְהָאִשָּׁה טֽוֹבַת־שֶׂכֶל (שמואל א' כה, ג), בשש נקודות. והם חמשה בשש נקודות, והשאר בחמש נקודות כמו שכתבנו בחלק הדקדוק. ופירוש טובת שכל טובת עיון וההבטה כאילו אמר טובות מראה. או רצונו לומר שהיתה משכלת. וכן וּמְצָא־חֵן וְשֵׂכֶל־טוֹב (משלי ג, ד), כלומר מראה טוב. ויש מפרשים מזה וְנֶחְמָד הָעֵץ לְהַשְׂכִּיל (בראשית ג, ו), כמו למראה. או פירושו להבין ולהשכיל לפי שקראו עץ הדעת. אַשְׁרֵי מַשְׂכִּיל אֶל־דָּל (תהלים מא, ב), משגיח אל דל ומבקרו. מַשְׂכִּיל צַדִּיק לְבֵית רָשָׁע (משלי כא, יב), משגיח לבית רשע ובעניניו. הַמַּשְׂכִּיל בָּעֵת הַהִיא יִדֹּם (עמוס ה, יג), הַכֹּל בִּכְתָב מִיַּד י"י עָלַי הִשְׂכִּיל כֹּל מַלְֽאֲכוֹת הַתַּבְנִֽית (דברי הימים א' כח, יט), פירוש הכל בכתב מיד י"י שהיתה עלי והשכילני והבינני כל מלאכות התבנית. והוא פעל יוצא לשלישי. וכן אַשְׂכִּֽילְךָ וְֽאֽוֹרְךָ בְּדֶֽרֶךְ־זוּ תֵלֵךְ (תהלים לב, ח), לֵב חָכָם יַשְׂכִּיל פִּיהוּ (משלי טז, כג). הַשְׂכֵּל וְיָדֹעַ אוֹתִי (ירמיה ט, כג) מקור. וכן וּדְבָרָיו לֹא בְהַשְׂכֵּֽיל (איוב לד, לה), אָדָם תּוֹעֶה מִדֶּרֶךְ הַשְׂכֵּל (משלי כא, טז). או הם שם. והשם לְדָוִד מַשְׂכִּיל (תהלים לב, א), בפלס מַשְׁכִּים הֹלֵֽךְ (הושע ו, ד) כלומר הבנה ולימוד. שִׂכֵּל אֶת־יָדָיו (בראשית מח, יד), פירש רבי יונה הבין יעקב מידיו רוצה לומר מידי יוסף כי מנשה הבכור לפי שהרגיש כי הביא אליו מנשה מימינו שכל וידע כי מנשה הבכור. הנכון שיהיה פירוש שִׂכֵּל אֶת־יָדָיו פעל יוצא והידים פעולות, כלומר נתן שֵֹכֶל לידיו כאילו עשו בהשכל ובחכמה מה שעשו, כי מנשה היה הבכור וראה בנבואה כי היה קטן בברכה וזהו השכל, כי אם היה נותן ימינו על ראש מנשה השכל היה כזה כי הוא דרך העולם. וזה דעת המתרגם שאמר אַחְכִּימִנּוּן לִידוֹהִי. ומענין זה השרש נִתַּן הַסֶּכֶל בַּמְּרוֹמִים רַבִּים (קהלת י, ו), ואף על פי שהוא כתוב בסמ"ך. וכבר כתבנוהו עם הסמ"ך גם כן, כי יתפרש זה כזה. 

שׁכם  
[הִפְעִיל] וְהִשְׁכִּים אַבְשָׁלוֹם (שמואל ב' טו, ב), וְהִשְׁכַּמְתֶּם וַֽהֲלַכְתֶּם לְדַרְכְּכֶם (בראשית יט, ב), שָׁוְא לָכֶם מַשְׁכִּימֵי קוּם (תהלים קכז, ב), וַיַּשְׁכִּימוּ בַבֹּקֶר (בראשית כו, לא), הַשְׁכֵּם וְהַֽעֲרֵב (שמואל א' יז, טז), הַשְׁכֵּם וְשָׁלֹֽחַ (ירמיה ז, כה). ובא באל"ף תמורת הה"א וָֽאֲדַבֵּר אֲלֵיכֶם הַשְׁכֵּם וְדַבֵּר (ירמיה ז, יג). ונכתב ביו"ד המשך. וכן וַיִּקְרְאוּ לְפָנָיו אַבְרֵךְ (בראשית מא, מג) כמו הַבְרֵך. וְכַטַּל מַשְׁכִּים הֹלֵֽךְ (הושע ו, ד), כלומר כטל שהולך בהשכמה. וכן סוּסִים מְוֻזָּנִים [מְיֻזָּנִים] מַשְׁכִּים הָיוּ (ירמיה ה, ח), כלומר בכל בקר ובקר היו כבוסים מיוזנים כענין שנאמר (מיכה ב, א) חֹֽשְׁבֵי־אָוֶן וּפֹֽעֲלֵי רָע עַל־מִשְׁכְּבוֹתָם בְּאוֹר הַבֹּקֶר יַֽעֲשׂוּהָ כִּי יֶשׁ־לְאֵל יָדָֽם. וכבר פירשנו בו פירוש אחר בשרש מָשַׁך. עַל־שְׁכֶם שְׁנֵיהֶם (בראשית ט, כג), שָׂם עַל־שִׁכְמָהּ (שם כא, יד), וַיֵּט שִׁכְמוֹ (שם מט, טו), מה שעל הכתף שהוא כנגד הצואר יקרא שכם. כמו שאמר כְּתֵפִי מִשִּׁכְמָה תִפּוֹל (איוב לא, כב). והה"א נחה ומשפטה במפיק וכבר כתבנוהו עם חביריו בחלק הדקדוק. כִּי תְּשִׁיתֵמוֹ שֶׁכֶם (תהלים כא, יג), לצד אחד ולפאה אחת והוא בשש נקודות ובאתנח. דֶּרֶךְ יְרַצְּחוּ שֶׁכְמָה (הושע ו, ט), על דרך אחת וצד אחד. וכן לְעָבְדוֹ שְׁכֶם אֶחָֽד (צפניה ג, ט), בלב אחד ובדעת אחת. וַֽאֲנִי נָתַתִּי לְךָ שְׁכֶם אַחַד (בראשית מח, כח), חלק אחד. והכל ענין אחד, כי הכתף צד ופאה. וכן הפאה נקראת כתף וְלַכָּתֵף הַשֵּׁנִית (שמות כז, טו).

שׁכן  
אֲשֶׁר שָֽׁכַן־שָׁם (יהושע כב, יט), וּבֵין כְּתֵפָיו שָׁכֵֽן (דברים לג, יב), וְשָֽׁכַנְתִּי בְּתוֹכָֽם (שמות כה, ח), הַשֹּׁכֵן אִתָּם (ויקרא טז, טז), שְׁכֹן בָּאָרֶץ (בראשית כו, ב), לִשְׁכֹּן בָּֽעֲרָפֶֽל (מלכים א' ח, יב), לְשָׁכְנִי בְתוֹכָם (שמות כט, מו), בקמץ חטף. לְשִׁכְנוֹ תִדְרְשׁוּ (דברים יב, ה), בחרק מקור בשקל וּכְפִתְחוֹ עָֽמְדוּ כָל־הָעָֽם (נחמיה ח, ה). או הוא שם. מִשְׁכַּן י"י (ויקרא יז, ד), מִשְׁכָּנוֹת לַֽאֲבִיר יַֽעֲקֹֽב (תהלים קלב, ה), וּֽמִשְׁכְּנוֹתָיו מְלֵֽחָה (איוב לט, ו). ובקבוץ זכרים משכנים קְדשׁ מִשְׁכְּנֵי עֶלְיֽוֹן (תהלים מו, ה). והתאר וּבַל־יֹאמַר שָׁכֵן חָלִיתִי (ישעיה לג, כד), יָגוּרוּ שְׁכַן שֹֽׁמְרוֹן (הושע י, ה), וּשְׁכֵנוֹ הַקָּרֹב אֶל־בֵּיתוֹ (שמות יב, ד), וְאֶל־כָּל־שְׁכֵנָיו (דברים א, ז). ולנקבה שְׁכֵנָה או שְׁכֶנֶת. וְשָֽׁאֲלָה אִשָּׁה מִשְּׁכֶנְתָּהּ (שמות ג, כב). והקבוץ וַתִּקְרֶאנָה לוֹ הַשְּׁכֵנוֹת (רות ד, יז). ונקרא שכן ושכנה השוכן אצל האדם ביתו אצל ביתו. אבל וּבַל־יֹאמַר שָׁכֵן חָלִיתִי, הוא על השוכן בתוכה בירושלם, כמו שאמר (ישעיה שם) הָעָם הַיּשֵׁב בָּהּ נְשֻׂא עָוֹֽן, וכן יָגוּרוּ שְׁכַן שֹֽׁמְרוֹן (הושע י, ה), פירוש השוכנים בשמרון. והכבד [פִּעֵל] אֹהֶל שִׁכֵּן בָּאָדָֽם (תהלים עח, ס), לְשַׁכֵּן שְׁמוֹ שָׁם (דברים יב, יא). וכבד אחר [הִפְעִיל] וְהִשְׁכַּנְתִּי עָלֶיךָ כָּל־עוֹף הַשָּׁמַיִם (יחזקאל לב, ד), וּכְבוֹדִי לֶֽעָפָר יַשְׁכֵּן סֶֽלָה (תהלים ז, ו). ומן הענין הזה נגזר יִשְׁכְּנוּ אַדִּירֶיךָ (נחום ג, יח), והוא מנוחת המות. וכמוהו שָֽׁכְנָה דוּמָה נַפְשִֽׁי (תהלים צד, יז).

שֹכן  
וְשַׂמְתָּ שַׂכִּין בְּלֹעֶךָ (משלי כג, ב), ידוע. וכבר כתבנוהו בענין אחר בשרש שֹוֹך עם לְשִׂכִּים בְּעֵינֵיכֶם (במדבר לג, נה). 

שׁכר  
שָֽׁכְרוּ וְלֹא־יַיִן (ישעיה כט, ט), פירוש ולא מיין. וַיֵּשְׁתְּ מִן־הַיַּיִן וַיִּשְׁכָּר (בראשית ט, כא), וְכֶֽעָסִיס דָּמָם יִשְׁכָּרוּן (ישעיה מט, כו), וּשְׁכֻרַת וְלֹא מִיָּֽיִן (שם נא, כא), פירושו שכורת הצרות ולא מיין. שָׁתוֹ וְאֵֽין־לְשָׁכְרָה (חגי א, ו). והכבד [הִפְעִיל] וְהִשְׁכַּרְתִּים לְמַעַן יַֽעֲלֹזוּ (ירמיה נא, לט), אַשְׁכִּיר חִצַּי מִדָּם (דברים לב, מב). וכבד אחר [פִּעֵל] וַֽאֲשַׁכְּרֵם בַּֽחֲמָתִי (ישעיה סג, ו), מְשַׁכֶּרֶת כָּל־הָאָרֶץ (ירמיה נא, ז), מְסַפֵּחַ חֲמָֽתְךָ וְאַף שַׁכֵּר (חבקוק ב, טו). וההתפעל עַד־מָתַי תִּשְׁתַּכָּרִין (שמואל א' א, יד). והשם שִׁכָּרוֹן וְיָגוֹן תִּמָּלֵאִי (יחזקאל כג, לג). והתאר וְהוּא שִׁכֹּר עַד־מְאֹד (שמואל א' כה, לו), וְהוּא בְתִרְצָה שֹׁתֶה שִׁכּוֹר (מלכים א' טז, ט), וַיַּחְשְׁבֶהָ עֵלִי לְשִׁכֹּרָֽה (שמואל א' א, יג). ונקרא היין שכר לפי שהוא משכר שֵׁכָר יִרְדֹּפוּ (ישעיה ה, יא). ויש משקה שעושין מפירות שהוא משכר ונקרא גם כן שכר. ענין השכרת ביין כשביעה במאכל, אבל יש שישתכר עד שלא ירגיש ולא יבין. יַיִן וְשֵׁכָר אַל־תֵּשְׁתְּ (ויקרא י, ט). ושכר במקום הזה כולל כל דבר המשכר ואפילו זולת היין, כמו שאמרו רבותינו ז"ל (נזיר ד, ע"א) אכל דבילה קעילית ושתה חלב או דבש ונכנס למקדש חייב. בַּקֹּדֶשׁ הַסֵּךְ נֶסֶךְ שֵׁכָר לַֽי"י (במדבר כח, ז), פירוש נסך יין המשכר, והוא החי כמו שאמרו בספרי (פרשת פנחס) ונסכו רביעית ההין חי אתה מנסך ואי אתה מנסך את המזוג. וכן אמרו (מדרש רבה סדר נשא דף רמ, ע"ב) מִיַּיִן וְשֵׁכָר יַזִּיר (שם ו, ג), רבי אלעזר הקפד אומר יַיִן זה מזוג, שֵׁכָר זה חי, או אינו אלא יין זה חי ושכר זה מזוג, תלמוד לומר ונסכו רביעית ההין לכבש האחר חי אתה מנסך ואי אתה מנסך מזוג, הא אין עליך לומר כלשון האחרון אלא כלשון הראשון יין זה מזוג שכר זה חי. אֶשְׁכָּר יַקְרִֽיבוּ (תהלים עב, י), הֵשִׁיבוּ אֶשְׁכָּרֵֽךְ (יחזקאל כז, טו), מנחה. ואפשר שהוא בן ארבע אותיות.

שֹכר  
וַֽאֲשֶׁר שָׂכַר עָלֶיךָ (דברים כג, ה), כִּי שָׂכֹר שְׂכַרְתִּיךָ (בראשית ל, טז), וְשֹׂכֵר כְּסִיל וְשֹׂכֵר עֹֽבְרִֽים (משלי כו, י), ופירוש הפסוק כתב רבי יונה כן הרב והגדול בעם הוא מחולל הכל ומושל בם ונותן שכר לכסיל ומכריחו בעבודתו, וכן שוכר עוברים והם הסרבנים. וכמוהו מַדּוּעַ אַתָּה עוֹבֵר אֵת מִצְוַת הַמֶּֽלֶךְ (אסתר ג, ג). ורבי אחי רבי משה ז"ל פירש ככה והוא דבק בפסוק שעליו חוֹחַ עָלָה בְיַד־שִׁכּוֹר וּמָשָׁל בְּפִי כְסִילִֽים (משלי כו, ט), ופירש רַב כמו הרבה, וכן הפירוש, הכסיל הממשל משלים רבים מחולל כל אדם כחוח ביד שכור ומי ששוכר הכסיל בעבור משליו ונותן שכר לעוברים והם הסרבנים עוברי המצות שאין יכולת בו להכריחם אחד הוא כלומר זה כזה. וכבר כתבתי פירוש זולת אלה בשרש חול. והגאון רב סעדיה פירש אותו כן דבק עם הפסוק שהקדים חוח עלה ביד שכור וגו' הודיענו בפסוקים אלה כי הכסיל כשתבא לידו מלת החכמה הוא מתחולל בה ומהפך אותה ולא יבינה כמו השכור אשר בידו חוח ויביאהו בצפורניו ובתוך אצבעותיו ולא ירגיש ובכל זאת ירע עינו במלה ההיא ללמד אותה למי שלא ידעה ויכאיב בה לכל אדם תהו רב מחולל כל כי יכעיס בה לבות בני אדם ויסגור פיו מללמד אותה לכסיל ולעוברי דרך אשר ישאלוהו, ופירש שוכר מן כִּי יִסָּכֵר פִּי דֽוֹבְרֵי־שָֽׁקֶר (תהלים סג, יב). ומזה אף על פי שנכתב בסמ"ך וְסֹֽכְרִים עֲלֵיהֶם יֽוֹעֲצִים (עזרא ד, ה). והנפעל שְׂבֵעִים בַּלֶּחֶם נִשְׂכָּרוּ (שמואל א' ב, ה). וההתפעל וְהַמִּשְׂתַּכֵּר מִשְׂתַּכֵּר אֶל־צְרוֹר נָקֽוּב (חגי א, ו). והשם כִּֽי־שָׂכָר הוּא (במדבר יח, לא), שְׂכַר הָֽאָדָם לֹא נִֽהְיָה וּשְׂכַר הַבְּהֵמָה אֵינֶנָּה (זכריה ח, י), אֵינֶנָּה שב אל שכר והנה הוא זכר ונקבה ורבים כמוהו. ויתכן איננה שב אל הבהמה כאילו איננה הבהמה כיון ששְֹכרה אינה לברכה. וְשָׂכָר לֹא־הָיָה לוֹ וּלְחֵילוֹ מִצֹּר (יחזקאל כט, יח), אמרו כי לאחר ששלל שללה עלה הים ושטפה מהם לפי שנגזר עליהם ועל שללה להכסות בים כמו שאמר בְּהַֽעֲלוֹת עָלַיִךְ אֶת־תְּהוֹם וְכִסּוּךְ הַמַּיִם הָֽרַבִּֽים (יחזקאל כו, יט). נָתַן אֱלֹהִים שְׂכָרִי (בראשית ל, יח), בְּיוֹמוֹ תִתֵּן שְׂכָרוֹ (דברים כד, טו). ומשקל אחר וְזֹרֵעַ צְדָקָה שֶׂכֶר אֱמֶֽת (משלי יא, יח), בשש נקודות. ומשקל אחר מַה־מַּשְׂכֻּרְתֶּֽךָ (בראשית כט, טו). והתאר אִם־שָׂכִיר הוּא (שמות כב, יד), גַּם־שְׂכִרֶיהָ בְקִרְבָּהּ (ירמיה מו, כא), פירוש אפילו החיילות ששכרו להלחם בעבורם היו כעגלי מרבק שלא יוכלו להלחם כי גם המה הפנו נסו יחדו. ודמה אותם לעגלי מרבק כי השמן והמתעדן במאכלים ובתענוגים אינו יכול להלחם. בְּתַעַר הַשְּׂכִירָה (ישעיה ז, כ), כי התער שישכור האדם הוא הטוב והמחודד. ויש מפרשים גם שכיריה בקרבה גמליה ונכבדיה. וכן אמר התרגום אַף רַבְרְבָהָא בְגַוָהּ. וכן בתער השכירה פירש התער הגדולה. וענין אחר כָּל־עֹשֵׂי שֶׂכֶר (שם יט, י), בשש נקודות. וכבר פירשתיו באות הסמ"ך עם וַיִּסָּֽכְרוּ מַעְיְנֹת תְּהוֹם (בראשית ח, ב). ויש לפרשו עוד כמו רֶשֶׁת ופירוש עושי שכר עושין רשתות לקחת הדגים. ובדברי רבותינו ז"ל (סנהדרין צה, ע"א) יומא חד נפק לשכר בזאי אתא שטן אידמי ליה כטביא. פירוש שכר רשת ובזאי שם לעוף שצדין בו השרים שאר העופות והוא נץ וכיוצא בו, ופירושו יצא לצוד ברשת החיות ובנין העופות. וכן פירשו בעל הערוך.

שׁלל  
וְשָׁלַל שְׁלָלָהּ (יחזקאל כט, יט), כִּֽי אַתָּה שַׁלּוֹתָ גּוֹיִם רַבִּים (חבקוק ב, ח), יְשָׁלּוּךָ כָּל־יֶתֶר עַמִּים (שם). והתאר אֵֽילְכָה שֹׁילָל [שׁוֹלָל] וְעָרוֹם (מיכה א, ח), מוֹלִיךְ יֽוֹעֲצִים שׁוֹלָל (איוב יב, יז), פירוש כל אחד מהיועצים מוליכו שולל ולא תועילנו עצתו. ויש מפרשים שולל מהדעת כמו וְֽשֹׁפְטִים יְהוֹלֵֽל (שם) וההתפעל אֶשְׁתּוֹלְלוּ אַבִּירֵי לֵב (תהלים עו, ו), והאל"ף במקום ה"א התפעל. וְסָר מֵרָע מִשְׁתּוֹלֵל (ישעיה נט, טו) כלומר כאילו שללו אותו שלא נמצא. והשם וְאֶת־הַמַּלְקוֹחַ וְאֶת־הַשָּׁלָל (במדבר לא, יב), זֶה שְׁלַל דָּוִֽד (שמואל א' ל, כ). וְהָיְתָה לְךָ נַפְשְׁךָ לְשָׁלָל (ירמיה לט, יח), לריוח כלומר כאילו שללת אותה. וקרוב מזה הענין שֹׁל־תָּשֹׁלּוּ לָהּ (רות ב, טז) כלומר השמיטו לה שבלים מן הצבתים. 

שׁלב  
מְשֻׁלָּבֹת אִשָּׁה אֶל־אֲחֹתָהּ (שמות כו, יז). בֵּין הַשְׁלַבִּֽים (מלכים א' ז, כח), ענינכם מדרגות. ובן בדברי רבותינו ז"ל (שבת ס, ריש ע"א) בסולם אחר שלבותיו אשקליונ"ש בלע"ז. ופירוש משולבות אשה אל אחותה מכוונות זו כנגד וו שיהיו חריציהן שוין, כי היו חורצין ראש כל קרש וקרש באמצע ונשאר לו יד מזה ומזה כמו שליבי סולם והיתה כל יד נכנסת באדן שלה. 

שׁלג  
שֶׁלֶג לְבָנוֹן (ירמיה יח, יד), בשש נקודות. והפעל הכבד ממנו [הִפְעִיל] תַּשְׁלֵג בְּצַלְמֽוֹן (תהלים סח, טו), ידוע.

שׁלה  
שָׁלוּ כָּל־בֹּגְדֵי בָֽגֶד (ירמיה יב, א), אֹיְבֶיהָ שָׁלוּ (איכה א, ה), יִשְׁלָיוּ אֹֽהָלִים (איוב יב, ו). ובהראות למ"ד הפעל בו"ו לֹא שָׁלַוְתִּי (שם ג, כו). והתאר שָׁלֵו הָיִיתִי (שם טז, יב). ומשקל אחר אֶל־גֹּוי שְׁלֵיו (ירמיה מט, לא), השי"ן בשוא בפלס שְׁאֵר, פְּאֵר והוא כתוב ביו"ד המשך. ישֶׁבֶת וּשְׁלֵוָה (זכריה ז, ז), וְשַׁלְוֵי עוֹלָם (תהלים עג, יב). והשם וְשַׁלְוַת כְּסִילִים תְּאַבְּדֵֽם (משלי א, לב), וְשַׁלְוַת הַשְׁקֵט (יחזקאל טז, מט). והקבוץ דִּבַּרְתִּי אֵלַיִךְ בְּשַׁלְוֹתַיִךְ (ירמיה כב, כא). ויש מפרשים מזה כִּי יֵשֶׁל אֱלוֹהַּ נַפְשֽׁוֹ (איוב כז, ח), ואם כן יהיה פעל יוצא וכבר כתבנוהו בשרש נָשַׁל. ואדוני אבי ז"ל פירש מזה הענין לְדַּבֵּר אִתּוֹ בַּשֶּׁלִי (שמואל ב' ג, כו), בפלס מְרִי כלומר בשלום היה מדבר עמו והרגו. או פירושו בפתאום. וכן תרגם אנקלוס בְּפֶתַע פִּתְאֹם (במדבר ו, ט) בִּתְכֵף שָׁלוּ. וענין אחר לֹא תַשְׁלֶה אֹתִֽי (מלכים ב' ד, כח), פירוש לא תטעה אותי. ותרגום שְׁגָגָ֣ה (במדבר טו, כה) שָׁלוּתָא. וכן לְדַּבֵּר אִתּוֹ בַּשֶּׁלִי בטעות ובמרמה לקחו לדבר עמו ויכהו. וכן וַיַּכֵּהוּ שָׁם הָֽאֱלֹהִים עַל־הַשַּׁל (שמואל ב' ו, ז), פירוש על השגגה שעשה שאחז בארון כי שמטו הבקר, כי אפילו הלוים לא נתן להם לנשאו כי אם במוטות והוא אחז בו. ועוד כי לא היה לוי. וכן כתוב בדברי הימים (א' טו, ב) אָז אָמַר דָּוִיד לֹא לָשֵׂאת אֶת־אֲרוֹן הָֽאֱלֹהִים כִּי אִם־הַלְוִיִּם. ואמר ללוים כשרצה להביאו אל ביתו התקדשו וגו' כִּי לְמַבָּרִֽאשׁוֹנָה לֹא אַתֶּם פָּרַץ י"י אֱלֹהֵינוּ בָּנוּ (דברי הימים א' טו, ב) כלומר לפי שלא הייתם אתם שם ואחז בו זר שלא מבני לוי פרץ י"י פרץ. ורבותינו ז"ל דרשו (רבה סדר במדבר דף ריח, ריש ע"ד) אמר הקדוש ברוך הוא נושאיו נושא עצמו לא כל שכן. ויש מפרשים מזה וְשַׁלְוַת כְּסִילִים תְּאַבְּדֵֽם. והנפעל בָּנַי עַתָּה אַל־תִּשָּׁלוּ (דברי הימים ב' כט, יא), כלומר לא יהיה לכם שכחה ושגגה בדבר לטהר את בית י"י. ורבי יונה כתבו מהענין הראשון כלומר לא תנוחו ולא תשקטו עד השלימכם הטהרה. ומהשרש הזה וּֽבְשִׁלְיָתָהּ הַיּוֹצֵת מִבֵּין רַגְלֶיהָ (דברים כח, נז). ובדברי רבותינו (חולין פרק רביעי משנה ו. דף עז, ע"א) השוחט בהמה ומצא בה שליא הנפש היפה תאכלנה. והוא הכיס שעומד בה הולד במעי אמו. ואפשר שרצה בו הכתוב באומרו ובשליתה הבנים הקטנים כאילו הם בשליא עדיין. וכן אמר התרגום וּבִזְעֵר בְּנָהָא. ורבי יונה פירש מזה הענין לא תשלה אותי. והוא רחוק.

שֹלו  
וַיָּגָז שַׂלְוִים (במדבר יא, לא), וַתַּעַל הַשְּׂלָו (שמות טז, יג), מין עוף והוא שמן מאד, ואומרים שהוא שקורין לו בלע"ז קולי"א [קוואליי"ה].

שׁלח  
שָׁלַח לִפְנֵיהֶם אִישׁ (תהלים קה, יז), לֹֽא־שָׁלַח יַֽעֲקֹב אֶת־אֶחָיו (בראשית מב, ד), הִנֵּה שָׁלַחְתִּי הַגְּדִי הַזֶּה (שם לח, כג). פִּיךָ שָׁלַחְתָּ בְרָעָה (תהלים נ, יט), והוא על דרך ההרחבה. שְׁלַח־נָא בְּיַד־תִּשְׁלָֽח (שמות ד, יג), שִׁלְחָה הַנַּעַר אִתִּי (בראשית מג, ח), וַתִּשְׁלַח אֶת־אֲמָתָהּ (שמות ב, ה), אַתָּה שָׁלוּחַ אֶל־בֵּית יִשְׂרָאֵֽל (יחזקאל ג, ה), מִנְחָה הִוא שְׁלוּחָה (בראשית לב, יט). וכתב אדוני אבי ז"ל מזה יָדָהּ לַיָּתֵד תִּשְׁלַחְנָה (שופטים ה, כו), אמר כי אינו לשון הושטה אלא לשון שליחות, ותשלחנה. על הידים כי יָדָהּ זו היא השמאל כמו שנאמר אַף־יָדִי יָסְדָה אֶרֶץ וִֽימִינִי טִפְּחָה שָׁמָיִם (ישעיה מח, יג) אמר כי ידי יעל שלחו בעבור יתד ובעבור הלמות עמלים. וסמך השליחות אל הידים אף על פי שיעל היא השולחת לפי שהידים עיקר המעשה. וכן וְכֹל אֲשֶׁר שָֽׁאֲלוּ עֵינַי (קהלת ב, י) בְּבֵיתָהּ לֹֽא־יִשְׁכְּנוּ רַגְלֶֽיהָ (משלי ז, יא), תָּלַן עֵינִֽי (איוב יז, ב) וּבִתְבוּנוֹת כַּפָּיו יַנְחֵֽם (תהלים עח, עב). וסמך היתד אל היד שהיא השמאל כי בעת שחברתה אותו היתד בשמאלה והלמות בימינה. והמקור מהנפעל וְנִשְׁלוֹחַ סְפָרִים (אסתר ג, יג). והכבד [הִפְעִיל] וְהִשְׁלַחְתִּי בָכֶם (ויקרא כו, כב), הִנְנִי מַשְׁלִיחַ בְּךָ (שמות ח, יז), הֵחֵל י"י לְהַשְׁלִיחַ בִּֽיהוּדָה רְצִין מֶלֶךְ אֲרָם וְאֵת פֶּקַח בֶּן־רְמַלְיָֽהוּ (מלכים ב' טו, לז). והשם וּמִשְׁלוֹחַ מָנוֹת (אסתר ט, כב), והוא בדרך מקור. ומשקל אחר משלחת מלאכי רעים (תהלים עח, מט). וכבד אחר [פִּעֵל] וְשִׁלַּח אֹתוֹ פַּדֶּנָֽה אֲרָם (בראשית כח, ו), לְמַֽעַנְכֶם שִׁלַּחְתִּי בָבֶלָה (ישעיה מג, יד), פירושו שלחתי כורש לבבל להחריבה ולנקום נקמתכם ממנה. וְכִֽי־יִמְצָא אִישׁ אֶת־אֹיְבוֹ וְשִׁלְּחוֹ בְּדֶרֶךְ טוֹבָה (שמואל א' כד, כ), וְהַֽמְשַׁלֵּחַ אֶת־הַשָּׂעִיר (ויקרא טז, כו), את אֵֽימָתִי אֲשַׁלַּח לְפָנֶיךָ (שמות כג, כז), וְשִׁלַּח לָכֶם (בראשית מג, יד). וַֽיְשַׁלְּחוּ אֶת־כְּתֹנֶת הַפַּסִּים (שם לז, לב), פירוש שלחוה ביד קצתם שהלכו אל אביהם והביאוה לו. וַיְשַׁלְּחוּ אֶֽת־יִרְמְיָהוּ בַּֽחֲבָלִים (ירמיה לח, ו), וַיְשַׁלְּחֵם אֶל־יִרְמְיָהוּ אֶל־הַבּוֹר בַּֽחֲבָלִֽים (שם לח, יא). ויש בלשון לויה הֹלֵךְ עִמָּם לְשַׁלְּחָֽם (בראשית יח, טז), וַיְשַׁלְּחֵם יִצְחָק (שם כו, לא), וַֽיְשַׁלְּחוּ אֶת־רִבְקָה אֲחֹתָם (שם כד, נט). והכל עם הראשון ענין אחד. ושלא נזכר פעלו  ממנו [פֻּעַל] וְצִיר בַּגּוֹיִם שֻׁלָּח (עבדיה א), שֻׁלַּח בְּרַגְלָיו (שופטים ה, טו), כלומר שלא שאל בהמה לרכוב עליה. ואמר שֻׁלַּח ואם אין משלח, כי רצונו לומר מרוב תאותו ללכת כאילו שולח. ובענין זה וְנַעַר מְשֻׁלָּח מֵבִישׁ אִמּֽוֹ (משלי כט, טו). כִּֽי־שֻׁלַּח בְּרֶשֶׁת בְּרַגְלָיו (איוב יח, ח), פירוש רשת ברליו, או רגליו ברשת. וכבר כתבנו זה בשימוש האותיות בחלק הראשון מן הספר הזה. והשם לָכֵן תִּתְּנִי שִׁלּוּחִים (מיכה א, יד), אַחַר שִׁלּוּחֶֽיהָ (שמות יח, ב), רצונו לומר מנחות. ויש לפרש אחר שלוחיה אחר ששלחה ושבה לבית אביה. כלם אשר הם בענין השליחות ידוע. וקרוב לזה והוא ענין התרת הדבר מאין עוצר שִׁלְחוּ בָאֵשׁ מִקְדָּשֶׁךָ (תהלים עד, ז), והוא כמו הפוך שלחו אש במקדשיך. מְשַׁלְּחֵי רֶֽגֶל־הַשּׁוֹר וְהַֽחֲמֽוֹר (ישעיה לב, כ), כלומר מרוב התבואה ישלחו השור והחמור לרעות בשדות התבואה ויתירו אותם ללכת כאשר ירצו ולא יחושו. ועל דרך זה אמר אֹֽסְרִי לַגֶּפֶן עִירֹה [עִירוֹ] (בראשית מט, יא). וכן וּמְשַׁלֵּחַ מְדָֽנִים (משלי ו, יט). ומן הענין הזה נָוֶה מְשֻׁלָּח וְנֶעֱזָב כַּמִּדְבָּר (ישעיה כז, י), שיהיה פתוח ומותר לכל מי שירצה להכניס בו. וְנַעַר מְשֻׁלָּח מֵבִישׁ אִמּֽוֹ, שהוא מותר ללכת בתאות נפשו. והשם וְהָיָה לְמִשְׁלַח שׁוֹר (שם ז, כה), ויאות לענין זה מה שזכרנו הִנְנִי מַשְׁלִיחַ בְּךָ, וְהִשְׁלַחְתִּי בָכֶם, משלחת מלאכי רעים. וכן בדברי רבותינו ז"ל (בבא מציעא צג, ע"ב) בענין זה משלחת זאבים. ובענין הושטה שָׁלַח יָדָיו בִּשְׁלֹמָיו (תהלים נה, כא), וְיָד אַל־תִּשְׁלְחוּ־בוֹ (בראשית לז, כב), עַל אֲשֶׁר־שָׁלַח יָדוֹ עַל־הָֽאָרוֹן (דברי הימים א' יג, י), וְהִנֵּה־יָד שְׁלוּחָה אֵלָי (יחזקאל ב, ט), שְׁלַח אֶצְבַּע (ישעיה נח, ט). והשם מִשְׁלוֹחַ יָדָם (שם יא, יד). ומשקל אחר בְּכֹל מִשְׁלַח יֶדְכֶם (דברים יב, ז). והקרוב לענין הזה שְׁלֻחוֹתֶיהָ נִטְּשׁוּ עָבְרוּ יָֽם (ישעיה טז, ח), רצונו לומר התפשט הפארות והסעיפים, וכן נקרא גן עצי המאכל לפי שמתפשטים הפארות והסעיפים הנה והנה בְּרֵכַת הַשֶּׁלַח לְגַן־הַמֶּלֶךְ (נחמיה ג, טו), שְׁלָחַיִךְ פַּרְדֵּס רִמּוֹנִים (שיר השירים ד, יג). וכן בְּשַׁלְחָהּ תְּרִיבֶנָּה (ישעיה כז, ח) תְּשַׁלַּח קְצִירֶהָ עַד־יָם (תהלים פ, יב), יְשַׁלַּח שָֽׁרָשָׁיו (ירמיה יז, ח). ואפשר כי נקרא הנהר הסמוך לירושלם שילוח כמו שאמר אֵת מֵי הַשִּׁלֹחַ (ישעיה ח, ו), לפי שהוא מתפשט אל הגנות להשקותם. ובענין הגירוש וַֽיְשַׁלְּחֵהוּ י"י אֱלֹהִים מִגַּן־עֵדֶן (בראשית ג, כג), אֶל־מִחוּץ לַֽמַּֽחֲנֶה תְּשַׁלְּחוּם (במדבר ה, ג), וַיְשַׁלְּחֵם בְּיַד־פִּשְׁעָֽם (איוב ח, ד), וכלם ענינם קרוב. וענין אחר וַיַּעַשׂ שֶׁלַח לָרֹב וּמָֽגִנִּֽים (דברי הימים ב' לב, ה), בסגול. וּבְעַד הַשֶּׁלַח יִפֹּלוּ (יואל ב, ח), בְּשֶׁלַח יַֽעֲבֹרוּ (איוב לו, יב), וְאִישׁ שִׁלְחוֹ בְיָדוֹ (דברי הימים ב' כג, י). וכן במשקל אחר וְאֵין מִשְׁלַחַת בַּמִּלְחָמָה (קהלת ח, ח). ויש לפרש כן משלחת מלאכי רעים, ענינם חרב. ויש מפרשים מזה וישלחו אה כתנת הפסים, כלומל קרעו אותה כדי שיאמין שהחיות טרפוהו. ויש מפרשים עוד מזה וַיְשַׁלְּחֵם בְּיַד־פִּשְׁעָֽם. ומזה הענין אִישׁ שִׁלְחוֹ הַמָּֽיִם (נחמיה ד, יז), כלומר כשהיו הולכים אל המים איש שלחו בידו. ואדוני אבי ז"ל פירש מזה בְּשַׁלְחָהּ תְּרִיבֶנָּה, כלומר בחרבה רצית לריב אותה, כלומר במדה שמדדה, כמו שאמר בְּסַאסְּאָה (בְּשַׁלְחָהּ תְּרִיבֶנָּה) (ישעיה כז, ח), אמר רצית להרגה לדונה באש כמדת סדום כי מעשיה כמעשיהם כמו שאמר עליה קְצִינֵי סְדֹם...עַם עֲמֹרָֽה (ישעיה א, י). וכן היית רוצה לשפטה לולי שחמל האל עליהם והגה האש והסירה ברוח קדים עזה לאחר שנזרקה על העיר, כמו שמפורש ביחזקאל. ומזה עוד רַגְלַי שִׁלֵּחוּ (איוב ל, יב), כלומר שמו קוצים וחוחים במקום מהלכי שיכרתו רגלי. ויש לפרש אִישׁ שִׁלְחוֹ הַמָּֽיִם, מתרגום וְהִפְשִׁיט (ויקרא א, ו) וְיַשְׁלַח, כלומר שלא היה פושט בגדיו לא ביום ולא בלילה ולא היה איש פושט בגדיו אל המים לכבס אותם. וזהו שאמר (שם) אין אנחנו פושטים בגדינו. ומהשרש הזה שלחן, והוא בשרק על משקל וּלְקֻרְבַּן הָֽעֵצִים בְּעִתִּים מְזֻמָּנוֹת (נחמיה יג, לא) הַשֻּׁלְחָן אֲשֶׁר לִפְנֵי י"י (יחזקאל מא, כב). והקבוץ כִּי כָּל־שֻׁלְחָנוֹת מָלְאוּ קִיא (ישעיה כח, ח), שְׁנַיִם שֻׁלְחָנוֹת מִפּוֹ וּשְׁנַיִם שֻׁלְחָנוֹת מִפֹּה (יחזקאל מ, לט). 

שׁלט  
עֵת אֲשֶׁר שָׁלַט הָֽאָדָם בְּאָדָם (קהלת ח, ט), גַּם נַֽעֲרֵיהֶם שָֽׁלְטוּ עַל־הָעָם (נחמיה ה, טו), לִשְׁלוֹט בָּהֶם (אסתר ט, א), וְיִשְׁלַט בְּכָל־עֲמָלִי (קהלת יב, יט). והכבד [הִפְעִיל] וְהִשְׁלִיטוֹ לֶאֱכֹל מִמֶּנּוּ (שם ה, יח), וְֽאַל־תַּשְׁלֶט־בִּי כָל־אָֽוֶן (תהלים קיט, קלג). והשם דְּבַר־מֶלֶךְ שִׁלְטוֹן (קהלת ח, ד). והתאר אֵין אָדָם שַׁלִּיט (שם ח, ח), מֵֽעֲשָׂרָה שַׁלִּיטִים (שם ז, יט). והתאר לנקבה מַֽעֲשֵׂה אִשָּֽׁה־זוֹנָה שַׁלָּֽטֶת (יחזקאל טז, ל), רצונו לומר מתגברת על הזונים אחריה גליירד"א בלע"ז. ענין השלטנות ידוע. הָבֵרוּ הַֽחִצִּים מִלְאוּ הַשְׁלָטִים (ירמיה נא, יא), אֶת־הַֽחֲנִית וְאֶת־הַשְּׁלָטִים (מלכים ב' יא, י), שִׁלְטֵי הַזָּהָב (דברי הימים א' יח, ז), כֹּל שִׁלְטֵי הַגִּבּוֹרִֽים (שיר השירים ד, ד), ענינם כמו מגנים. ובאמרו וְאֶת־הַמָּגִנּוֹת וְאֶת־הַשְּׁלָטִים (דברי הימים ב' כג, ט), נראה שאינם עשוים כתכונת המגנים. 

שׁלך  
[הִפְעִיל] הִשְׁלִיךְ מִשָּׁמַיִם אֶרֶץ (איכה ב, א), וַתַּשְׁלֵךְ אֶת־הַיֶּלֶד (בראשית כא, טו), וְנַשְׁלִכֵהוּ בְּאַחַד הַבֹּרוֹת (שם לז, כ), מֻשְׁלֶכֶת בַּדֶּרֶךְ (מלכים א' יג, כה), מַשְׁלִיךְ קַֽרְחוֹ כְפִתִּים (תהלים קמז, יז), הַשְׁלִיכוּ אֹתוֹ אֶל־הַבּוֹר (בראשית לז, כב). כִּי הִשְׁלִיכוּ מִשְׁכְּנוֹתֵֽינוּ (ירמיה ט, יח), כלומר השליכו אותנו משכנותינו, על דרך וְלֹֽא־תָקִיא אֶתְכֶם הָאָרֶץ (ויקרא כ, כב). וּפֹה אַשְׁלִיךְ לָכֶם גּוֹרָל (יהושע יח, ח). ושלא נזכר פעלו ממנו [הָפְעַל] וְהֻשְׁלַךְ מְכוֹן מִקְדָּשֽׁוֹ (דניאל ח, יא), בשרק. עָלֶיךָ הָשְׁלַכְתִּי מֵרָחֶם (תהלים כב, יא), בקמץ חטף. וַתֻּשְׁלְכִי אֶל־פְּנֵי הַשָּׂדֶה (יחזקאל טז, ה), כולם ענין רמיה והפלה. ואמר על דרך הרחבה וַיַּשְׁלִכוּ הָֽרָצִים וְהַשָּׁלִשִׁים וַיֵּֽלְכוּ עַד־עִיר בֵּית־הַבָּֽעַל (מלכים ב' י, כה), מרוב חפזם ומהירותם להם לשלחם לעיר בית הבעל לנתוץ המצבות. וְאֶת־הַשָּׁלָךְ (ויקרא יא, יז), פירשוהו רבותינו ז"ל (חולין סג, ע"א) זה השולה דגים מן הים. וכן תרגם אנקלוס וְשָׁלֵינוּנָא. אֲשֶׁר בְּשַׁלֶּכֶת (ישעיה ו, יג), שם שער שהיה בבית המקדש הנזכר בדברי הימים עִם שַׁעַר שַׁלֶּכֶת (דברי הימים א' כו, טז). ויונתן תרגם לשון השלכה. וכן תרגם הפסוק כְּבוּטְמָא וְכִבְלוֹטָא דִבְמִתַר טַרְפּוֹהִי דָמִין לְיַבְשִׁין וְעַד כְּעַן אִינוּן רַטִיבָן לְקַיָמָא מִנְהוֹן זַרְעָא כֵּן גָלוּתָא דְיִשְרָאֵל יִתְכַּנְשׁוּן וִיתוּבוּן לְאַרְעֲהוֹן אֲרֵי זַרְעָא דְקוּדְשָׁא נִצְבַתְהוֹן.

שׁלם  
[פִּעֵל] כֵּן שִׁלַּם־לִי אֱלֹהִים (שופטים א, ז), וְשִׁלַּם אֹתוֹ בְּרֹאשׁוֹ (ויקרא ה, כד), וְשִׁלַּם נְוַת צִדְקֶֽךָ (איוב ח, ו), יְשַׁלְּמוּנִי רָעָה תַּחַת טוֹבָה (תהלים לה, יב), שַׁלֵּם יְשַׁלֵּם שׁוֹר תַּחַת הַשּׁוֹר (שמות כא, לו), כִּֽי־אַתָּה תְשַׁלֵּם לְאִישׁ כְּֽמַֽעֲשֵֽׂהוּ (תהלים סב, יג), וְשַׁלְּמִי אֶת־נִשְׁיֵכְי [נִשְׁיֵךְ] (מלכים ב' ד, ז), הַגְּמוּל אַתֶּם מְשַׁלְּמִים עָלָי (יואל ד, ד), וְשִׁלַּמְתִּי עַל־חֵיקָֽם (ישעיה סה, ו). ושלא נזכר פעלו [פֻּעַל] הַֽיְשֻׁלַּם תַּֽחַת־טוֹבָה רָעָה (ירמיה יח, כ), הֵן צַדִּיק בָּאָרֶץ יְשֻׁלָּם (משלי יא, לא). והשם בָּאוּ יְמֵי הַשִּׁלֻּם (הושע ט, ז), וְהַשֹּׁפֵט בַּשִּׁלּוּם (מיכה ז, ג), ולשון נקבה וְשִׁלֻּמַת רְשָׁעִים תִּרְאֶֽה (תהלים צא, ח). ומשקל אחר וְרֹדֵף שַׁלְמֹנִים (ישעיה א, כג). ומשקל אחר לִי נָקָם וְשִׁלֵּם (דברים לב, לה), ענינם ענין הגמול והפרעון. וענין אחר כִּי לֹֽא־שָׁלֵם עֲוֹן הָֽאֱמֹרִי עַד־הֵֽנָּה (בראשית טו, טז), וְשָֽׁלְמוּ יְמֵי אֶבְלֵֽךְ (ישעיה ס, כ), וַתִּשְׁלַם כָּל־הַמְּלָאכָה (מלכים א' ז, נא). והשם הָגְלָת שְׁלוֹמִֽים (ירמיה יג, יט), פירוש כלם גלו משלום. וכן פירש אדוני אבי ז"ל מוּסַר שְׁלוֹמֵנוּ (ישעיה נג, ה), כמו מוסר כלנו. אֶבֶן שְׁלֵמָה (דברים כה, טו), פירוש שלמה במשקל. אֶבֶן שְׁלֵמָה מַסָּע נִבְנָה (מלכים א' ו, ז), אֲבָנִים שְׁלֵמוֹת (דברים כז, ו), תמימות שלא נפסלו. והפעל הכבד [פִּעֵל] וְשִׁלַּם אֶת־הַבָּֽיִת (מלכים א' ט, כה), מִי עִוֵּר כִּמְשֻׁלָּם (ישעיה מב, יט), פירוש כפקח השלם בראות. או פירושו כתמים וכישר כמו שאמר כְּעֶבֶד י"י (שם). והוא סיפור דברי השם מה שהיו אומרים כשהנביא היה אומר להם החרשים שמעו והעורים הביטו לראות, הם היו אומרים כי אין עור וחרש כי אם עבד י"י והתם השלם בעבודת השם ובמצותו. וכבד אחר [הִפְעִיל] וְכָל־חֶפְצִי יַשְׁלִם (שם מד, כח), מִיּוֹם עַד־לַיְלָה תַּשְׁלִימֵֽנִי (שם לח, יג). וענין אחר שְֽׁלֵמִים הֵם אִתָּנוּ (בראשית לד, כא), כלומר בשלום הם אתנו. אִם־שְׁלֵמִים וְכֵן רַבִּים (נחום א, יב). והתאר במשקל אחר יִרְדְּפֵם יַֽעֲבוֹר שָׁלוֹם (ישעיה סא, ג), על משקל קָרוֹב, וְרָחוֹק. וכן שָׁלַח יָדָיו בִּשְׁלֹמָיו (תהלים נה, כא). וכן כתב אדוני אבי ז"ל. הֲשָׁלוֹם אֲבִיכֶם הַזָּקֵן (בראשית מג, כז), תאר. וכן הֲשָׁלוֹם אַתָּה אָחִי (שמואל ב' כ, ט), וְאַתָּה שָׁלוֹם וּבֵֽיתְךָ שָׁלוֹם (שם א' כה, ו). ובשרק שְׁלֻמֵי אֱמוּנֵי יִשְׂרָאֵל (שם ב' כ, יט). והשם שָׁלוֹם שָׁלוֹם לָֽרָחוֹק וְלַקָּרוֹב (ישעיה נז, יט), עֹשֶׂה שָׁלוֹם בִּמְרוֹמָֽיו (איוב כה, ב) אֵין־שָׁלוֹם בַּֽעֲצָמַי (תהלים לח, ד), וַיַּעַשׂ לָהֶם יְהוֹשֻׁעַ שָׁלוֹם (יהושע ט, טו). והקבוץ וְלִשְׁלוֹמִים לְמוֹקֵֽשׁ (תהלים סט, כג). ומזה הענין אִם־גָּמַלְתִּי שׁוֹלְמִי רָע (שם ז, ה), כלומר מי שהיה בשלום אתי אם גמלתיו רעה, אבל חלצתי מי שהיה צוררי בחנם כל שכן שלא גמלתי שולמי רע. וכן הַסְכֶּן־נָא עִמּוֹ וּשְׁלָם (איוב כב, כא), כלומר והיה בשלום. והפעל הכבד [הִפְעִיל] כִּֽי־הִשְׁלִימָה אֶת־יְהוֹשֻׁעַ (יהושע י, ד), וְאִם־לֹא תַשְׁלִים עִמָּךְ (דברים כ, יב), וַיַּשְׁלֵם יְהֽוֹשָׁפָט עִם־מֶלֶךְ יִשְׂרָאֵֽל (מלכים א' כב, מה). ושלא נזכר פעלו [הָפְעַל] וְחַיַּת הַשָּׂדֶה הָשְׁלְמָה־לָֽךְ (איוב ה, כג). ואשר הוא פעל יוצא לשלישי גַּם־אוֹיְבָיו יַשְׁלִם אִתּֽוֹ (משלי טז, ז). ואפשר להיות מזה הענין הפעל הדגוש [פִעֵל] וְשִׁלַּם נְוַת צִדְקֶֽךָ. שלא נזכר פעלו ממנו [פֻּעַל] וִירֵא מִצְוָה הוּא יְשֻׁלָּֽם (שם יג, יג). זה מוסר שלומינו עליו. ומזה זֶבַח שְׁלָמִים (ויקרא ג, א). וְשֶׁלֶם מְרִֽיאֵיכֶם (עמוס ה, כב), בשש נקודות. קרא כן זה הקרבן כי העולה כלה כליל ועורה לכהנים, זחטאת והאשם הדם והאמורים למזבח, וחזה ושוק לכהנים, שאר הבשר והעור, וזבח השלמים הדם והאמורים למזבח וחזה ושוק לכהנים ושאר הבשר והעור לבעלים הנה זה הזבח שלום ביניהם כן מפורש בספרא (פרשת ואם זבח שלמים) לפיכך נקרא גם כן מִלּוּאִים כִּי אֵיל מִלֻּאִים הֽוּא (שמות כט, כב) שהיה ממלא רצון כלם שכלם היו אוכלים ממנו. שׁוּבִי שׁוּבִי הַשּׁוּלַמִּית (שיר השירים ז, א), היושבת בירושלם הנקראת שָׁלֵם.

שֹלם  
עַל־שֶׂה עַל־שַׂלְמָה (שמות כב, ח), כמו הפוך שִֹמְלָה.

שׁלף  
וְלֹֽא־שָׁלַף הַנַּעַר חַרְבּוֹ (שופטים ח, כ), כִּי לֹא שָׁלַף הַחֶרֶב מִבִּטְנוֹ (שם ג, כב), שֹׁלֵֽף חָרֶב (שם כ, טו), ענינם הוצאת החרב מתערה. וכן שָׁלַף אִישׁ נַֽעֲלוֹ (רות ד, ז), כמו חלץ. וְחָֽלְצָה נַֽעֲלוֹ (דברים כה, ט) תרגום ירושלמי שְׁלוּפֵי סַנְדְּלָא. ואשר הם פעלים עומדים שָׁלַף וַיֵּצֵא מִגֵּוָה (איוב כ, כה), שֶׁקַּדְמַת שָׁלַף יָבֵֽשׁ (תהלים קכט, ו), כלומר קודם יציאתו והגלותו יבש. 

שׁלשׁ  
שְׁלֹשָׁה אֵלֶּה (בראשית ט, יט), תַּחַת שָׁלוֹשׁ רָגְזָה אֶרֶץ (משלי ל, כא), שְׁלשֶׁת יָמִים (אסתר ד, טז), צְאוּ שְׁלָשְׁתְּכֶם (במדבר יב, ד), וַיֵּֽצְאוּ שְׁלָשְׁתָּֽם (שם יד), יוֹם שְׁלִישִֽׁי (בראשית א, יג), כִּתְמוֹל שִׁלְשֹׁם (שמות ה, יד), היום השלישי לאחור. שְׁנִיִּם וּשְׁלִשִׁים (בראשית ו, טז). וּמִן־הַתִּֽיכֹנָה אֶל־הַשְּׁלִֹשִֽׁים (מלכים א' ו, ח), רצונו לומר השלישית. ואמר לשון רבים לפי שהיו תאים רבים. אַתִּיק אֶל־פְּנֵֽי־אַתִּיק בַּשְּׁלִֹשִֽׁים (יחזקאל מב, ג), תרגם יונתן מְתַלְתִין. עַד הָעֶרֶב הַשְּׁלִשִֽׁית (שמואל א' כ, ה), רצונו לומר עד עת הערב השלישית, כלומר ערב של יום השלישי. ואמר שלישית לשון נקבה על העת. וכן תרגם יונתן עַד עִדַן רַמְשָׁא דְיוֹמָא תְלִיתָאָה. וכן כָּעֵת מָחָר הַשְּׁלִשִׁית (שם יב), פירוש כעת הזאת השלישית של מחר, כלומר ליום השלישי בערב כעת הזאת. ומחר יאמר על יום השילישי כי נמצא בקרוב וברחוק כמו שכתבנו. אבל יונתן תרגם בְּעִדָנָא הָדֵין מְחַר אוֹ בְּיוֹמָא תְּלִיתָאָה. ומשקל אחר בְּנֵי שִׁלֵּשִׁים (בראשית נ, כג). ומשקל אחר יִֽהְיֶה יִשְׂרָאֵל שְׁלִישִׁיָּה (ישעיה יט, כד), כלומר שלישית להם. וְתִכָּפֵל חֶרֶב שְׁלִישִׁתָה (יחזקאל כא, יט), הה"א נוספת כי המלה מלעיל בשני פשטין. והוא כמו שלישית, כלומר שלש פעמים הכפל ואמר זה לצרות השונות והמשלשות עליהם. הַשְּׁלִשִׁית מִכֶּם (מלכים ב' יא, ה), פירוש חלק שלישי. עֶגְלָה מְשֻׁלֶּשֶׁת (בראשית טו, ט), בת שלש שנים או שלישית לבטן. וכן עֶגְלַת שְׁלִשִׁיָּה (ישעיה טו, ה). ודעת התרגום בעֶגְלָה מְשֻׁלֶּשֶׁת כמו שלשה שתרגם עֶגְלִין תְּלָתָא וְעִזִּין תְּלָתָא וְדִכְרִין תְּלָת. והפעל הכבד מזה [פִּעֵל] וַיֹּאמֶר שַׁלֵּשׁוּ וַיְשַׁלֵּֽשׁוּ (מלכים א' יח, לד), וְשִׁלַּשְׁתָּ אֶת־גְּבוּל אַרְצְךָ (דברים יט, ג), פירוש שיהיה מתחלת הגבול עד עיר הראשונה של מקלט כשעור השניה, ומן השניה לשלישית כמו כן, וכן מן השלישית עד גבול השני של ארץ ישראל. וְשִׁלַּשְׁתָּ תֵּרֵד מְאֹד (שמואל א' כ, יט), תעמוד עד יום השלשי. וְהַחוּט הַֽמְשֻׁלָּשׁ (קהלת ד, יב), פתיל משלשה חוטין. וַיַּעַן הַשָּׁלִישׁ (מלכים ב' ז, ב), הקצין. וְשָֽׁלִשִׁם עַל־כֻּלּֽוֹ (שמות יד, ז), וּמִבְחַר שָֽׁלִשָׁיו (שם טו, ד), קצינים ונכבדים. או יקרא שליש אשר הוא תחת מִשְׁנֶה למלך. הֲלֹא כָתַבְתִּי לְךָ שָׁלִשִׁום [שָׁלִישִׁים] (משלי כב, כ), דברים נפלאים ונכבדים. או פירושו פעם שתים ושלש. בְּשִׂמְחָה וּבְשָׁלִשִֽׁים (שמואל א' יח, ו) שׁירים, ונקראו כן לפי שיש להן מעלה על שאר הדברים, כמעלת השרים על בני אדם. או הם כלי ניגון יש להם שלשה יתרים. וְכָל בַּשָּׁלִשׁ (ישעיה מ, יב), במדה גדולה. וכן וַתַּשְׁקֵמוֹ בִּדְמָעוֹת שָׁלִֽישׁ (תהלים פ, ו), ופירושו ותשקמו דמעות בשליש והמוקדם מאוחר כמו וַתָּשֶׂם בַּפּוּךְ עֵינֶיהָ (מלכים ב' ט, ל) כמו שכתבתי בשרש שֹוּם. ויתכן מזה חרב שלישתה, כלומר חרב גדולה. וכן יִֽהְיֶה יִשְׂרָאֵל שְׁלִישִׁיָּה, כלומר גדול ונכבד עליהם. וזהו שאמר (שם) בְּרָכָה בְּקֶרֶב הָאָֽרֶץ. ואדוני אבי ז"ל פירש בספר הגלוי וכל בשליש עפר הארץ מדה שהיא שליש המדה הגדולה. וכן פירש וַתַּשְׁקֵמוֹ בִּדְמָעוֹת שָׁלִֽישׁ, כי נאמר על גלות בבל שהיה שליש גלות מצרים שהיה שני מאות ועשרה שנים וגלות בבל שהיה שבעים שנה. ויש לפרש שעל זה הגלות אמר שהוא גלות שלישי.

שׁם  
שֵׁם הָֽאֶחָד (בראשית ב, יא), וַיִּקְרָא הָֽאָדָם שֵׁמוֹת (שם כ), וְעָשִׂתִי לְךָ שֵׁם גָּדוֹל כְּשֵׁם הַגְּדֹלִים (שמואל ב' ז, ט), שְׁמָם מָחִיתָ (תהלים ט, ו), בְּדוֹר אַחֵר יִמַּח שְׁמָֽם (שם קט, יג), יַעַן אֲשֶׁר אַתָּה שָׁלַחְתָּ בְשִׁמְכָה סְפָרִים (ירמיה כט, כה), כתוב בה"א. אַנְשֵׁי־שֵֽׁם (במדבר טז, ב). אֶת־הַשֵּׁם וַיְקַלֵּל (ויקרא כד, יא), פירוש השם הנכבד ויקלל. והוא נקרא כן שם בסתם. וכן אֲשֶׁר־נִקְרָא שֵׁם (שמואל ב' ו, ב), ואחר כן פירש שם י"י צבאות. וכן וַיַּמְרוּ עַל־יָם בְּיַם־סֽוּף (תהלים קו, ז). כִּֽי־הִגְדַּלְתָּ עַל־כָּל־שִׁמְךָ אִמְרָתֶֽךָ (תהלים קלח, ב), פירוש הגדלת על כל דבר שמך ואמרתך. ורבי אברהם אבן עזרא הרחיק זה הפירוש לפי שמלת כָּל בקמץ חטף דבקה עם שִׁמְךָ. והוא פירש אותו כן אמר בתחלה ואודה את שמך והוא השם הנכבד שהוא שם עצם נכתב ואינו נקרא. ועל כן אמר כי הגדלת על כל שם שיש לך אמרתך והוא השם הנכבד שאמרת למשה (שמות ג, יג-טז, ו, ג). וְעַל כָּל־הַֽמַּֽעֲשֶׂה שָֽׁם (קהלת ג, יז), וַיִּהְיוּ שָׁם כַּֽאֲשֶׁר צִוַּנִי י"י (דברים י, ה), שָׁמָּה תָבִיאוּ (שם יב, יא), שָׁם יִצְֽעֲקוּ (איוב לה, יב), ידוע. והוא שם נופל על המקום ועל הכלי ועל הזמן וגם כן על האדם כמו מִשָּׁם רֹעֶה אֶבֶן יִשְׂרָאֵֽל (בראשית מט, כד), אֲשֶׁר יָֽצְאוּ מִשָּׁם פְּלִשְׁתִּים (שם י, יד). יש מראה על דבר שכבר זכרו, ויש מראה על דבר שלא זכרו. וְעָרֹם אָשׁוּב שָׁמָּה (איוב א, כא), והוא רמז לקבר ולפי שזכר אִמּוֹ והאדמה כמו אמו אמר שמה כאילו זכר האדמה. וְעַל כָּל־הַֽמַּֽעֲשֶׂה שָֽׁם, מורה על אותו עת שהוא יום המשפט. שָׁמַיִם וָאָֽרֶץ (בראשית יד, יט), אַף־שָׁמָיו יַֽעַרְפוּ־טָֽל (דברים לג, כח), וְנָֽתַתִּי אֶת־שְׁמֵיכֶם (ויקרא כו, יט), לא ימצא בלשון יחיד. וכתב אדוני אבי ז"ל כי פירוש שמים שם מים שנאמר יְהִי רָקִיעַ בְּתוֹךְ הַמָּיִם וִיהִי מַבְדִּיל בֵּין מַיִם לָמָֽיִם (בראשית א, ו). ואמר וַיִּקְרָא אֱלֹהִים לָֽרָקִיעַ שָׁמָיִם (בראשית א, ח), כלומר שם מים. ולהתחברות שתי ממי"ן חסרו האחת כמו שעשו במלת יְרֻבַּעַל מן יָרֶב בּוֹ הַבַּעַל (שופטים ו, לב) יְרֻבֶּשֶׁת מן ירב בו הבשת (שמואל ב' יא, כא). ונקראו השמים העליונים על שם הרקיע כמו כן שמים. וכן בדברי רבותינו ז"ל (חגיגה יב, ע"א) מאי שמים? אמר רבי יוסי בר חנינא שם מים. ונשאל זה השם לרחוק הקצוות אִם־יִֽהְיֶה נִֽדַּֽחֲךָ בִּקְצֵה הַשָּׁמָיִם (דברים ל, ד), בָּאִים מֵאֶרֶץ מֶרְחָק מִקְצֵה הַשָּׁמָיִם (ישעיה יג, ה). ונשאל לגובה האויר גְּדֹלֹת וּבְצוּרֹת בַּשָּׁמָיִם (דברים א, כח), אֲשֶׁר תָּעוּף בַּשָּׁמָֽיִם (שם ד, יז), וּמִגְדָּל וְרֹאשׁוֹ בַשָּׁמַיִם (בראשית יא, ד), יַסַּע קָדִים בַּשָּׁמָיִם (תהלים עח, כו), וַיִּזְרְקוּ עָפָר עַל־רָֽאשֵׁיהֶם הַשָּׁמָֽיְמָה (איוב ב, יב).

שׁמם  
עַל הַר־צִיּוֹן שֶׁשָּׁמֵם (איכה ה, יח), לֵאמֹר שָׁמֵמֻה [שָׁמֵמוּ] (יחזקאל לה, יב), נכתב בה"א וקריאתו בו"ו. עַל אֲשֶׁר־שָׁמֵמָה (שם טו). כַּֽאֲשֶׁר שָֽׁמְמוּ עָלֶיךָ רַבִּים (ישעיה נב, יד) יַעַן בְּיַעַן שַׁמּוֹת וְשָׁאֹף אֶתְכֶם מִסָּבִיב (יחזקאל לו, ג), והוא מקור בשקל הֲשָׁכַח חַנּוֹת אֵל (תהלים עז, י), וָאֹמַר חַלּוֹתִי הִיא (תהלים עז, יא). יָשֹׁמּוּ יְשָׁרִים עַל־זֹאת (איוב יז, ח), שֹׁמּוּ שָׁמַיִם (ירמיה ב, יב), יִשֹּׁם וְשָׁרָק (מלכים א' ט, ח). ולפי דעתי אֶשֹּׁם וְאֶשְׁאַף (ישעיה מב, יד), פעל יוצא. וכן שַׁמּוֹת ושאף. והשם שְׁמָמָה תִֽהְיֶה כָּל־הָאָרֶץ (ירמיה ד, כז), שִֽׁמְמוֹת עוֹלָם אֶתֶּנְךָ (יחזקאל לה, ט). ומשקל אחר לְשִֽׁמְמָה וּשְׁמָמָה (שם ז). ומשקל אחר שְׁמָמָה וּמְשַׁמָּה (שם לג, כח), כִּֽי־מֵי נִמְרִים מְשַׁמּוֹת יִֽהְיוּ (ישעיה טו, ו). ומשקל אחר בִּמְשׂוּרָה וּבְשִׁמָּמוֹן יִשְׁתּֽוּ (יחזקאל ד, טז). ומשקל אחר שַׁמָּה וְשַֽׁעֲרוּרָה (ירמיה ה, ל), אֲשֶׁר־שָׂם שַׁמּוֹת בָּאָֽרֶץ (תהלים מו, ט). והנפעל וְנָשַׁמּוּ הַכֹּֽהֲנִים (ירמיה ד, ט), נָשַׁמָּה כָּל־הָאָרֶץ (שם יב, יא), וְהָאָרֶץ הַֽנְּשַׁמָּה (יחזקאל לו, לד), וְעָרִים נְשַׁמּוֹת (ישעיה נד, ג), וְהַֽנְשַׁמּוֹת וְהַנֶּהֱרָסוֹת (יחזקאל לו, לה). והפעל הכבד [הִפְעִיל] וַֽהֲשִׁמֹּתִי אֲנִי אֶת־הָאָרֶץ (ויקרא כו, לב), הֲשִׁמּוֹתָ כָּל־עֲדָתִֽי (איוב טז, ז), לְמַעַן אֲשִׁמֵּם (יחזקאל כ, כו). מַשְׁמִים בְּתוֹכָֽם (שם ג, טו), והוא עומד. אִם־לֹא יַשִּׁים עֲלֵיהֶם נְוֵהֶֽם (ירמיה מט, כ). ואדוני אבי ז"ל כתב כי ישים שרשו יָשַׁם. וכבר כתבנוהו שם. פְּנֽוּ־אֵלַי וְהָשַׁמּוּ (איוב כא, ה), אין השי"ן דגושה והה"א תקרא בקמץ רחב. כן נמצא בספרים המדוייקים, והוא ציווי ופתח השי"ן תחת צרי ומשפטו וְהָשֵׁמּוּ. ורבי יונה כתב כי השי"ן דגושה ויקרא הה"א אם כן בקמץ חטף אבל הוא פירש אותו גם כן ציווי ואמר כי היה ראוי להיות על דמיון הָסֵבִּי עֵינַיִךְ (שיר השירים ו, ה). והמקור משלא נזכר פעלו [הָפְעַל] כֹּל יְמֵי הָשַּׁמָּה (ויקרא כו, לד), השי"ן והמ"ם דגושים. בָּהְשַׁמָּה מֵהֶם (שם מג), נהפך הקמץ החטף בבי"ת השימוש להקל. וכבר זכרנו דקדוקם בחלק הדקדוק. ומלת השמה ובהשמה ה"א הנקבה רפה ודינה במפיק. וכבד אחר [פִּעֵל] וָאֵֽשְׁבָה מְשׁוֹמֵֽם (עזרא ט, ג). והיוצא וְעַל כְּנַף שִׁקּוּצִים מְשֹׁמֵם (דניאל ט, כו), כלומר משומם הרואים. ואפשר גם הוא עומד כלומר על פרישת השקוצים יהיה אדם משומם ותמה. והתאר אָֽבְלָה עָלַי שְׁמֵמָה (ירמיה יב, יא). ומשקל אחר שָׂמַנִי שֹׁמֵֽם (איכה ג, יא), תִּתַּךְ עַל־שׁוֹמֵֽם (דניאל ט, כז) וְלָתֵת שִׁקּוּץ שֹׁמֵם (שם יב, יא), הָיוּ בָנַי שֽׁוֹמֵמִים (איכה א, טו). ובנו"ן מקום מ"ם כָּל־שְׁעָרֶיהָ שֽׁוֹמֵמִין (שם א, ד). כִּֽי־רַבִּים בְּֽנֵי־שׁוֹמֵמָה (ישעיה נד, א), כלומר שאינה בעולה. והקבוץ נְחָלוֹת שֹֽׁמֵמֽוֹת (שם מט, ח), כלכם בצרי המ"ם. והשם במשקל זה אלא שהמ"ם בשוא שֹֽׁמְמוֹת דּוֹר וָדֽוֹר (שם סא, ד), וּרְאֵה שֹֽׁמְמֹתֵינוּ (דניאל ט, יח). ויתכן שהם תאר. וְלֶֽחֳרָבוֹת הַשֹּֽׁמְמוֹת (יחזקאל לו, ד), במקצת ספרים בצרי המ"ם ובמקצתם בשוא. וההתפעל לָמָּה תִּשּׁוֹמֵֽם (קהלת ז, טז), וָֽאֶשְׁתּוֹמֵם עַל־הַמַּרְאֶה (דניאל ח, ט) וְאֶשְׁתּוֹמֵם וְאֵין סוֹמֵךְ (ישעיה סג, ה), בְּתוֹכִי יִשְׁתּוֹמֵם לִבִּֽי (תהלים קטג, ד), ואפשר להיות לָמָּה תִּשּׁוֹמֵֽם ממין נפעל. כלם ענין שממה יש מהם שממה בענין חרבה, ויש מהם שממה בענין התמיהה.


שֹמם  
שְׂמָמִית בְּיָדַיִם תְּתַפֵּשׂ (משלי ל, כח), כתב רבי יונה ז"ל כטא"ף בערבי. והוא הדרור שקורין לה בלע"ז אורונדול"א. ויש מפרשים שהיא שקורין לה בלע"ז בוגיא"ה שצורתה כצורת אדם ותתפוש בידיה מה שיתנו לה והיא בהיכלי מלך לשחוק בה. ויש לפרש  ארני"א בלע"ז והיא העש שבונה ביתה אפילו בהיכלי מלך. וכן בדברי רבותינו ז"ל (שבת עו, ע"ב) חמשה אימת הן אימת חלש על גבור, אימה מפגיע על ארי, אימת יתוש על הפיל, אימת כלבית על לויתן, אימת סנונית על הנשר, אימת שממית על עקרב. ופירשו בו ארני"א בלע"ז. וסנונית פירש רבינו הייא ז"ל כטא"ף בערבי. אם כן שממית אינו כטא"ף. 

שׁמד  
וְנִשְׁמַד כָּל־הֲמוֹנָֽהּ (יחזקאל לב, יב), וְנִשְׁמְדוּ בָּמוֹת אָוֶן (הושע י, ח), וְלֹֽא־יִשָּׁמֵד שְׁמוֹ מִלְּפָנָֽי (ישעיה מח, יט). והכבד [הִפְעִיל] וְהִשְׁמַדְתִּי אֶת־בָּמֹֽתֵיכֶם (ויקרא כו, ל), וְהִשְׁמַדְתִּיו מִתּוֹךְ עַמִּי (יחזקאל יד, ט), בְּיַד הָֽאֱמֹרִי לְהַשְׁמִידֵֽנוּ (דברים א, כז), בְּמַטְֽאֲטֵא הַשְׁמֵד (ישעיה יד, כג), ידוע.

שֹמח  
שָׂמַח מִצְרַיִם בְּצֵאתָם (תהלים קה, לח), לָכֵן שָׂמַח לִבִּי (שם טז, ט), וְשָׂמַח בְּלִבּֽוֹ (שמות ד, יד). ובמשקל פעל בצרי יָרוּן וְשָׂמֵֽחַ (משלי כט, ו), צָֽהֲלָה וְשָׂמֵֽחָה (אסתר ח, טו). שְׂמַח בָּחוּר בְּיַלְדוּתֶיךָ (קהלת יא, ט), והצווי הזה לשון גזום מנאצ"א בלע"ז אמר שמח בחור ותראה מה יקרך באחריתך. וכן בֹּאוּ בֵֽית־אֵל וּפִשְׁעוּ (עמוס ד, ד), וְאַתֶּם בֵּֽית־יִשְׂרָאֵל [וגו'] אִישׁ גִּלּוּלָיו לְכוּ עֲבֹדוּ (יחזקאל כ, לט). אַל־תִּשְׂמְחִי פְלֶשֶׁת כֻּלֵּךְ (ישעיה יד, כט), שְׂמַח זְבוּלֻן בְּצֵאתֶךָ (דברים לג, יח). והתאר וְהָיִיתָ אַךְ שָׂמֵֽחַ (שם טז, טו), הַשְּׂמֵחִים אֱלֵי־גִיל (איוב ג, כב). ונשתנה בסמיכות נֶֽאֶנְחוּ כָּל־שִׂמְחֵי־לֵֽב (ישעיה כד, ז). ולא נשתנה שְׂמֵחֵי רָעָתִי (תהלים לה, כו). והשם כִּֽי־בְשִׂמְחָה תֵצֵאוּ (ישעיה נה, יב), וְשִׁבַּחְתִּֽי אֲנִי אֶת־הַשִּׂמְחָה (קהלת ח, טו), וּבְיוֹם שִׂמְחַתְכֶם (במדבר י, י). ועל דרך ההשאלה אֽוֹר־צַדִּיקִים יִשְׂמָח (משלי יג, ט), וענינו התוספת. ובענין הזה אמרו רבותינו ז"ל (סוכה ז, ע"א) לטפח הגדול שוחק ובהפכו אמרו טפח עצב. והכבד [פִּעֵל] שַׂמֵּחַ שִׂמֳּחָֽהוּ (ירמיה כ, טו), חֲכַם בְּנִי וְשַׂמַּח לִבִּי (משלי כז, יא), הַֽמְשַׂמֵּחַ אֱלֹהִים וַֽאֲנָשִׁים (שופטים ט, יג). וכבד אחר [הִפְעִיל] הִשְׂמַחְתָּ כָּל־אוֹיְבָֽיו (תהלים פט, מג). ורבי יונה הוציא לענין אחר וְשִׁבַּחְתִּֽי אֲנִי אֶת־הַשִּׂמְחָה רצונו לומר ההסתפקות. ואין צורך. ואמת כי השמח בחלקו הוא המסתפק במה שיש לו. וענין הפסוק שישמח האדם במה שיש לו ויאכל וישתה ויראה את נפשו טוב בעמלו.

שׁמט  
כִּי שָֽׁמְטוּ הַבָּקָֽר (שמואל ב' ו, ו) כלומר נשמטו הבקר מתחת הארון. ודעת התרגום כי הוא יוצא שאמר מְרַגוֹהִי תּוֹרַיָא. ותרגום וְנִדְּחָה יָדוֹ (דברים יט, ה) וְתִתְמְרֵג יְדֵהּ. וְשָׁמַטְתָּה וּבְךָ מִנַּֽחֲלָֽתְךָ (ירמיה יז, ד), פירוש ושמטתה והשמטה תהיה בך שתשמט מנחלתך לפי שלא שמטתה אותה בהיותך בה. אלו עומדים. ואשר יוצאים תִּשְׁמְטֶנָּה וּנְטַשְׁתָּהּ (שמות כג, יא), וַיֹּאמֶר שִׁמְטֻהָו [שִׁמְטוּהָ] וַיִּשְׁמְטוּהָ (מלכים ב' ט, לג), שָׁמוֹט כָּל־בַּעַל מַשֵּׁה יָדוֹ (דברים טו, ב). והנפעל נִשְׁמְטוּ בִֽידֵי־סֶלַע שֹׁפְטֵיהֶם (תהלים קמא, ו). והכבד [הִפְעִיל] תַּשְׁמֵט יָדֶֽךָ (דברים טו, ג). ורבי יונה שמטו ולא זכרו. והשם שְׁנַת הַשְּׁמִטָּה (שם ט). כלם ענין עזיבת הדבר ונטישתו. ורבי יונה פירש כִּי שָֽׁמְטוּ הַבָּקָֽר, שנתפרקו פרקיהן ואיבריהם מגדולת הארון וטהרתו. וכן כתב אדוני אבי ז"ל.

שֹמך  
וַתְּכַסֵּהוּ בַּשְּׂמִיכָֽה (שופטים ד, יח), קו"ט בלע"ז. ויש לועזין וילד"א. ולפי שהוא בגד עב נקרא כן. וכן בדברי רבותינו ז"ל (חולין נה, ריש ע"ב) קורין לדבר עב סמיכא, ואף על פי שזה כתוב בשֹי"ן מה כתוב בסמ"ך. וכבר כתבתי אותו באות הסמ"ך. ובויקרא רבה בסדר אחרי מות (פרשה כג. דף קצו, סוף ע"א) וַתְּכַסֵּהוּ בַּשְּׂמִיכָֽה רבנן דתמן אמרי בסודרא, רבנן דהכא אמרי במשיכלא. אמר רבי שמעון בן לקיש חזרנו על כל המקרא ולא מצאנו כלי ששמו שמיכה, מהו שמיכה? בשׁי"ן רוצה לומר שְׁמִי כה, כלומר שמי הוא כאן שמעיד על יעל שלא נגע בה סיסרא. 

שֹמל  
שְׂמֹאול בַּֽעֲשׂתוֹ וְלֹא־אָחַז (איוב כג, ט), האל"ף תמורת ו"ו המשך. והפעל הכבד [הִפְעִיל] מַיְמִינִים וּמַשְׂמִאלִים בָּֽאֲבָנִים וּבַֽחִצִּים בַּקָּשֶׁת (דברי הימים א' יב, ב), בנוח האל"ף. ובלא אל"ף לְהֵמִין וּלְהַשְׂמִיל (שמואל ב' יד, יט), הָשִׂימִי הַשְׂמִילִי (יחזקאל כא, כא). והראו האל"ף בתנועה ואף על פי שאינה שרשית ואמרו וְכִי תַשְׂמְאִֽילוּ (ישעיה ל, כא), וְאִם־הַיָּמִין וְאַשְׂמְאִֽילָה (בראשית יג, ט). והתאר עם יו"ד היחש שְֹמָאלִי, שְֹמָאלִית ברפיון האל"ף. וְשֵׁם הַשְּׂמָאלִי בֹּֽעַז (דברי הימים ב' ג, יז), עַל־כַּפּוֹ הַשְּׂמָאלִית (ויקרא יד, טז). ויתכן שהמלת בת ארבע אותיות והוא הנכון בעיני כי לא מצאנו אות נוספת נעה בתוך אותיות השרש כי אם לְדַרְיוֹשׁ הַדָּבָֽר (עזרא י, טז). ואולי היא מלה מורכבת. ואשר הוא מן השרש הזה בלי ספק אֶת־הַשִּׂמְלָה (בראשית ט, כג), שִׂמְלָתְךָ לֹא בָֽלְתָה (דברים ח, ד), וּכְלֵי זָהָב וּשְׂמָלֹת (שמות ג, כב), ידוע.

שׁמן  
שֶׁמֶן זַיִת (שמות כז, כ), בשש נקודות. כַּשֶּׁמֶן הַטּוֹב עַל־הָרֹאשׁ (תהלים קלג, ב), וְנַֽהֲרוֹתָם כַּשֶּׁמֶן אוֹלִיךְ (יחזקאל לב, יד). וְלֹא רֻכְּכָה בַּשָּֽׁמֶן (ישעיה א, ו), רצונו לומר במשיחה הראויה למכה. ולפי שמשימין בה שמן נקראת כן. שֶׁמֶן תּוּרַק שְׁמֶךָ (שיר השירים א, ג), כלומר שהורק מכלי אל כלי וריחו נודף. ורוצה בו שמן רוקח וכנהו בלשון נקבה. ויתכן לומר שמלת תּוּרַק תאר בפלס תּוֹשָׁב, ואם זה בחולם וזה בשורק הכל אחד. ויש מפרשים מזה וְחֻבַּל עֹל מִפְּנֵי־שָֽׁמֶן (ישעיה י, כז), רצונו לומר מפני חזקיה שהוא משוח בשמן המשחה. וְשֶׁמֶן יְמִינוֹ יִקְרָֽא (משלי כז, טז), פירשתי הפסוק בשרש צָפַן. וקרוב לזה שָׁמַנְתָּ עָבִיתָ כָּשִׂיתָ (דברים לב, טו), שָֽׁמְנוּ עָֽשְׁתוּ (ירמיה ה, כח), וַיִּשְׁמַן יְשֻׁרוּן (דברים לב, טו). והפעל הנוסף [הִפְעִיל] וַיִּשְׂבְּעוּ וַיַּשְׁמִינוּ (נחמיה ט, כה), זהו עומד. ואשר הוא יוצא הַשְׁמֵן לֵֽב־הָעָם הַזֶּה (ישעיה ו, י), ופירשו אדוני אבי ז"ל מקור, רצונו לומר כי הם השמינו את לבם והכבידו אזנם והשעו עיניהם שלא יראו ושלא יבינו. והתאר וְהָיָה דָשֵׁן וְשָׁמֵן (שם ל, כג), וַיִּמְצְאוּ מִרְעֶה שָׁמֵן וָטוֹב (דברי הימים א' ד, מ). וכתב אדוני אבי ז"ל אוֹצָר נֶחְמָד וָשֶׁמֶן בִּנְוֵה חָכָם (משלי כא, כ), תאר כמו שָׁמֵן ובא בפלס מֶלֶך, עֶבֶד שהם שמות תאר. שְׁמֵנָה לַחְמוֹ (בראשית מט, כ), ארצו המוציאה לחמו. וַֽאֲדָמָה שְׁמֵנָה (נחמיה ט, כה). ועל דרך ההשאלה כָּל־שָׁמֵן וְכָל־אִישׁ חָיִל (שופטים ג, כט), רוצה לומר בריא וחזק. ויונתן תרגם כָּל אֵימְתָן. והתאר עוד בְּמִשְׁמַנָּיו רָזוֹן (ישעיה י, טז), וַֽיַּֽהֲרֹג בְּמִשְׁמַנֵּיהֶם (תהלים עח, לא), בחרק המ"ם הראשונה. והשם וּמִשְׁמַן בְּשָׂרוֹ יֵרָזֶֽה (ישעיה יז, ד), הִנֵּה מִשְׁמַנֵּי הָאָרֶץ (בראשית כז, לט), גם כן בחרק. ובפתח גם המ"ם הראשונה לְכוּ אִכְלוּ מַשְׁמַנִּים (נחמיה ח, י). ומשקל אחר וּבְשָׂרִי כָּחַשׁ מִשָּֽׁמֶן (תהלים קט, כד), בְּקֶרֶן בֶּן־שָֽׁמֶן (ישעיה ה, א), וכנה המקום בקרן שהיה מקום גבוה, ובן שמן שהיה שמן ודשן. ואדוני אבי ז"ל כתב כי נקראת כן ירושלם לפי שהיה שם מלך משוח וכהן משוח בקרן שמן המשחה. וְחֻבַּל עֹל מִפְּנֵי־שָֽׁמֶן (שם י, כז), מפני שמנינות וחוזק חזקיהו יחובל עול סנחריב. והקבוץ מִשְׁתֵּה שְׁמָנִים מִשְׁתֵּה שְׁמָרִים שְׁמָנִים מְמֻחָיִם שְׁמָרִים מְזֻקָּקִֽים (שם כה, ו). או יהיה זה הקבוץ מענין שֶׁמֶן זַיִת. ונאמר מזה עֲצֵי־שָׁמֶן (מלכים א' ו, לא), וַֽעֲלֵי־עֵץ שֶׁמֶן (נחמיה ח, טו), והוא העץ הנקרא בלע"ז פי"ן כי הוא שמן. ויונתן תרגם אֲעֵי זֵיתָא. וענין אחר וּשְׁמֹנָה נְסִיכֵי אָדָֽם (מיכה ה, ד), שְׁמֹנֶה שָׁנִֽים (שופטים יב, יד), וּשְׁמֹנִים שָׁנָה (בראשית ה, כח), ידוע. בָּֽאַשְׁמַנִּים כַּמֵּתִֽים (ישעיה נט, י), האל"ף נוספת ופירושו לפי מקומו בקברים. ויש לומר שהוא בן ארבע אותיות. ואדוני אבי ז"ל כתב שהאל"ף שרש והנו"ן נוספת וענינו מן תֶּאְשַׁם שֹֽׁמְרוֹן (הושע יד, א), וְהָֽאֲדָמָה לֹא תֵשָֽׁם (בראשית מז, יט), לשון שממה מקום שאין שם יישוב והם הקברים. 

שׁמע  
וְיַֽעֲקֹב שָׁמַע (בראשית לד, ה), וְשָׁמַע שְׁמוּעָה (ישעיה לז, ז). ולגזרת פעל בצֵרי אֵת כָּל־הַדְּבָרִים אֲשֶׁר שָׁמֵעַ (ירמיה לו, יג), וּֽבְשַׁוְּעוֹ אֵלָיו שָׁמֵֽעַ (תהלים כב, כה), וְשָׂרָה שֹׁמַעַת (בראשית יח, י), וכתב הנגיד ז"ל וָֽאֶשְׁמְעָה אֶֽחָד־קָדוֹשׁ (דניאל ח, יג), בקמץ חטף. אֲשֶׁר לֹא־יִשְׁמַע לְקוֹל מְלַֽחֲשִׁים (תהלים נח, ו) וַיִּשְׁמַע אַבְרָם לְקוֹל שָׂרָֽי (בראשית טז, ב) שְׁמַע קוֹל תַּֽחֲנוּנַי (תהלים כח, ב), וַיִּשְׁמַע אֱלֹהִים אֶת־קוֹל הַנַּעַר (בראשית כא, יז), וַיִּשְׁמַע י"י אֵלַי (דברים ט, יט), שְׁמַע בְּקֹלִי (בראשית כז, יג), וְלֹא שָׁמְעוּ בְּתֽוֹרָתֽוֹ (ישעיה מב, כד), כִּֽי־שָׁמַע אֱלֹהִים אֶל־קוֹל הַנַּעַר (בראשית כא, יז), שָׁמֹעַ אֶשְׁמַע צַֽעֲקָתֽוֹ (שמות כב, כב), שְׁמַעַן קוֹלִי (בראשית ד, כג), יַעַן אֲשֶׁר שְׁמַעְתֶּם עַל־מִצְוַת יְהֽוֹנָדָב אֲבִיכֶם (ירמיה לה, יח), אַל־תִּשְׁמְעוּ עַל־דִּבְרֵי הַנְּבִאִים הַנִּבְּאִים לָכֶם (שם כג, טז), לִשְׁמֹעַ עַל־דִּבְרֵי עֲבָדַי הַנְּבִאִים (שם כו, ה), הִנֵּה שְׁמֹעַ מִזֶּבַח טוֹב (שמואל א' טו, כב). והשם כַּֽאֲשֶׁר־שֵׁמַע לְמִצְרָיִם יָחִילוּ כְּשֵׁמַע צֹֽר (ישעיה כג, ה), בצרי. ויש מהם בסגול כאשר כתבנו בחלק הדקדוק. ומשקל אחר שָׁמַעְנוּ אֶת־שָׁמְעוֹ (ירמיה ו, כד), וַיְהִי שָׁמְעוֹ בְּכָל־הָאָֽרֶץ (יהושע ו, כז). ומשקל אחר וּבָא בַשָּׁנָה הַשְּׁמוּעָה (ירמיה נא, מו), מִי הֶאֱמִין לִשְׁמֻֽעָתֵנוּ (ישעיה  נג, א). ומשקל אחר וְלֹֽא־לְמִשְׁמַע אָזְנָיו יוֹכִֽיחַ (שם יא, ג). והנפעל וְהַקֹּל נִשְׁמַע (בראשית מה, טז), לֹא יִשָּׁמַע עַל־פִּֽיךָ (שמות כג, יג), בַּשְּׁמוּעָה הַנִּשְׁמַעַת בָּאָרֶץ (ירמיה נא, מו), וַתִּשָּׁמַע שִׂמְחַת יְרֽוּשָׁלַם מֵרָחֽוֹק (נחמיה יב, מג), וַיִּשָּׁמַע בְּקוֹלָם וַתָּבוֹא תְפִלָּתָם לִמְעוֹן קָדְשׁוֹ לַשָּׁמָֽיִם (דברי הימים ב' ל, כז), כלומר היה נשמע להם ומרוצה. וכן וּבְנֵי עַמּוֹן מִשְׁמַעְתָּֽם (ישעיה יא, יד), כלומר נשמעים אליהם ותחת עבדותם. וכן וַיְשִׂמֵהוּ דָוִד אֶל־מִשְׁמַעְתּֽוֹ (שמואל ב' כג, כג), וְסָר אֶל־מִשְׁמַעְתֶּךָ (שם א' כב, יד), לְשֵׁמַֽע אֹזֶן יִשָּׁמְעוּ לִי (תהלים יח, מה). והכבד [פִּעֵל] וַיִּשְׁמַע שָׁאוּל (שמואל א' כג, ח), פירוש אספם, וקבצם שיהיו נשמעים אליו. וכבד אחר [הִפְעִיל] וַי"י הִשְׁמִיעַ אֶת־מַֽחֲנֵה אֲרָם (מלכים ב' ז, ו), הַשְׁמִיעוּ הַֽלְלוּ וְאִמְרוּ (ירמיה לא, ו), הַשְׁמִיעוּ אֶל־בָּבֶל רַבִּים (שם נ, כט), פירוש אספו וקבצו אותם שיהיו נשמעים אליכם לבוא אל בבל. וכן הַשְׁמִיעוּ עָלֶיהָ מַמְלְכֹות אֲרָרַט מִנִּי וְאַשְׁכְּנָז (שם נא, כז). והשם לְהַשְׁמָעוּת אָזְנָֽיִם (יחזקאל כד, כו). וְאָסָף בַּֽמְצִלְתַּיִם מַשְׁמִֽיעַ (דברי הימים א' טו, ה), פירוש משמיע קול. וְעִמָּהֶם הֵימָן וִֽידוּתוּן חֲצֹֽצְרוֹת וּמְצִלְתַּיִם לְמַשְׁמִיעִים (שם א' טז, מב), פירוש להיותם משמיעים, וכן וְחֶרֶב אֽוֹיְבֶיךָ לְמַשֶּׂגֶת (דברי הימים א' כא, יב) להיותו משגת. כלם ענין שמועה יש מהם שמועה לבד, ויש מהם שמועה לקבלה. ועוד יש מהם שמועת הבנה דַּבֶּר־נָא אֶל־עֲבָדֶיךָ אֲרָמִית כִּי שֹֽׁמְעִים אֲנָחְנוּ (ישעיה לו, יא), גּוֹי אֲשֶׁר לֹֽא־תִשְׁמַע לְשֹׁנֽוֹ (דברים כח, מט), לֵב שֹׁמֵעַ (מלכים א' ג, ט). ויש לפרש מזה תִּשְׁמַע חֲלוֹם לִפְתֹּר אֹתֽוֹ (בראשית מא, טו). 

שׁמץ  
וַתִּקַּח אָזְנִי שֵׁמֶץ מֶֽנְהֽוּ (איוב ד, יב), בחמש נקודות קצת דבר ממנו. וענין אחר לְשִׁמְצָה בְּקָֽמֵיהֶֽם (שמות לב, כה), פירושו לדבה ולשם רע. וכן וּמַה־שֵּׁמֶץ דָּבָר נִשְׁמַע־בּוֹ (איוב כו, יד). והנכון לפרש זה מהענין הראשון כלומר מה שמספר אדם מגבורותיו קצת והמעט מהם הוא. ואמרו כי לשון שמץ הוא מעט המעט עד שלא יוכל אדם לשערו.

שׁמר  
וְאָבִיו שָׁמַר אֶת־הַדָּבָֽר (בראשית לז, יא). וְעֶבְרָתוֹ שְׁמָרָה נֶֽצַח (עמוס א, יא), הה"א נחה ועקרה במפיק. ויש אומרים כי הה"א נוספת לפי שהמלה מלעיל. וּשְׁמַרְתֶּם וַֽעֲשִׂיתֶם (דברים ד, ו), וּשְׁמָרוֹ כְּרֹעֶה עֶדְרֽוֹ (ירמיה לא, י), שֹׁמֵר לְרֹאשִׁי אֲשִֽׂימְךָ (שמואל א' כח, ב), כִּי שָׁמַרְתִּי דַּרְכֵי י"י (שם ב' כב, כב). אֲנִי שָׁמַרְתִּי אָרְחוֹת פָּרִֽיץ (תהלים יז, ד), פירוש שמרתי אותם שלא ילך בם אדם בעבור בִּדְבַר שְׂפָתֶיךָ (שם) שאמרת. ועל דרך הזה לִשְׁמֹר אֶת־דֶּרֶךְ עֵץ הַֽחַיִּֽים (בראשית ג, כד). שֹׁמֵר הַפַּרְדֵּס (נחמיה ב, ח). שָֽׁמְרֵנִי אֵל כִּֽי־חָסִיתִי בָֽךְ (תהלים טז, א), השי"ן מעמדת בגעיא. וכן שָֽׁמְרָה נַפְשִׁי כִּֽי־חָסִיד אָנִי (שם פו, ב). שִׁיתָה י"י שָׁמְרָה לְפִי (שם קמא, ג), צווי, ופירושו שִׁיתָה י"י דבר נכון בפי ושמרהו מחטוא, על דרך וּמֵֽי"י מַֽעֲנֵה לָשֽׁוֹן (משלי טז, א). ויתכן להיות שָׁמְרָה לְפִי שם בפלס חָכְמָה, עָרְמָה. אֲנִי פִּי־מֶלֶךְ שְׁמוֹר (קהלת ח, ב), פירוש אני מזהירך פי מלך שמור. שִׁמְרוּ־מִי בַּנַּעַר (שמואל ב' יח, יב), וְרַק־אַתֶּם שִׁמְרוּ מִן־הַחֵרֶם (יהושע ו, יח), פירוש שמרו איש חברו מן החרם, כי אם יקח אחד תהיו כולכם ענושים על אשר לא שמרתם. וזהו שאמר (שם) וְשַׂמְתֶּם אֶת־מַֽחֲנֵה יִשְׂרָאֵל לְחֵרֶם, לפיכך נענשו ישראל בעבור עכן, ואמר חָטָא יִשְׂרָאֵל (שם ז, יא) בעבור שלא שמרו שלא יקח אדם ממנו. לֹֽא־תִשְׁמוֹר עַל־חַטָּאתִֽי (איוב יד, טז), פירוש לא תשמור רק על חטאתי כמו אֵֽין־טוֹב בָּֽאָדָם שֶׁיֹּאכַל וְשָׁתָה (קהלת ב, כד), רק שיאכל. או יהיה פירוש לא תשמור לא תמתין, כלומר מיד תענישני ולא תאריך לי. וכמוהו בדברי רבותינו ז"ל (ברכות ג, ע"א) שמור לי על הפתח כלומר המתן לי. וַיִּתֵּן אֹתָם בְּמִשְׁמַר (בראשית מ, ג), בית הסהר כלומר מקום שיהיו נשמרים. כִּֽי־מִשְׁמֶרֶת אַתָּה עִמָּדִֽי (שמואל א' כב, כג), כלומר מופקד ושמור. וְהָיָה לָכֶם לְמִשְׁמֶרֶת (שמות יב, ו). מִכָּל־מִשְׁמָר נְצֹר לִבֶּךָ (משלי ד, כג), פירוש יותר מכל משמר שמור לבך. והנפעל וְנִשְׁמַרְתֶּם מְאֹֽד (דברים ד, טו), הִשָּׁמֶר בְּנֶֽגַע (שם כד, ח), הִשָּׁמֶר לְךָ פֶּֽן־תַּֽעֲלֶה (שם יב, יג), הִשָּֽׁמְרוּ לָכֶם עֲלוֹת (שמות יט, יב). והכבד [פִּעֵל] מְשַׁמְּרִים הַבְלֵי־שָׁוְא (יונה ב, ט). וההתפעל וְיִשְׁתַּמֵּר חֻקּוֹת (מיכה ו, טז), וָֽאֶשְׁתַּמְּרָה מֵֽעֲוֹנִֽי (שמואל ב' כב, כד). וקרוב לענין זה וְאַשְׁמוּרָה בַלָּֽיְלָה (תהלים צ, ד), בְּאַשְׁמֹרֶת הַבֹּקֶר (שמות יד, כד), רֹאשׁ הָֽאַשְׁמֹרֶת הַתִּֽיכוֹנָה (שופטים ז, יט), קִדְּמוּ עֵינַי אַשְׁמֻרוֹת (תהלים קיט, קמח). אָחַזְתָּ שְׁמֻרוֹת עֵינָי (שם עז, ה), פירוש כאילו אחזת והחזקת בשמורות עיני שיהיו תמיד ערות ולא אישן. ורבי משה הכהן פירשו מהענין הראשון, ופירש שמורות תאר כמו שׁוֹמְרוֹת והם העפעפים ששומרות העינים ואמר אחזת עפעפי שהם שומרות עיני שלא נסגרו ולא ישנתי. מִשְׁמָר לְעֻמַּת מִשְׁמָֽר (נחמיה יב, כד), וָאַֽעֲמִידָה מִשְׁמָרוֹת (שם יג, ל), כולם ענין ההערה וההקצה ושמירת העתים. ואמרו רבותינו ז"ל (ברכות ג, ע"א) שלוש משמרות הוי הלילה. וכן נראה מהפסוק שאמר רֹאשׁ הָֽאַשְׁמֹרֶת הַתִּֽיכוֹנָה. ולפיכך נקרא שומר העיר כן לפי שהוא ער בלילה ושומר העיר ויודע עתי הלילה. שָׁוְא שָׁקַד שׁוֹמֵֽר (תהלים קכז, א), שֹׁמֵר מַה־מִּלַּיְלָה שֹׁמֵר מַה־מִּלֵּֽיל (ישעיה כא, יא). וענין אחר אַךְ־שְׁמָרֶיהָ יִמְצוּ (תהלים עה, ט), וְשֹׁקֵט הוּא אֶל־שְׁמָרָיו (ירמיה מח, יא), הַקֹּֽפְאִים עַל־שִׁמְרֵיהֶם (צפניה א, יב), ידוע. והנפעל ממנו הִשָּׁמֵר וְהַשְׁקֵט (ישעיה ז, ד), והוא מלרע וכל שהוא מענין שמירה הוא מלעיל. ופירוש השמר שֵׁב על שמריך במרגוע ובהשקט. והגאון רב סעדיה פירש אותו ענין שמירה כלומד השמר מעשות מלחמה והשקט לך אל תירא. וענין אחר כְּשָׁמִיר חָזָק מִצֹּר (יחזקאל ג, ט), בְּצִפֹּרֶן שָׁמִיר (ירמיה יז, א), מִצּוּר הַֽחַלָּמִֽישׁ (דברים ח, טו) תרגום ירושלמי שמרי טינרא. ויש מפרשים בְּצִפֹּרֶן שָׁמִיר הברזל החזק, וקראו כן לענין חזקו כמו שנקרא הצור חחזק שמיר. וענין אחר עַל אַדְמַת עַמִּי קוֹץ שָׁמִיר תַּֽעֲלֶה (ישעיה לב, יג), פירוש קוץ ושמיר. שָׁמִיר וָשַׁיִת תֹּאכֵל (שם ט, יז), מין ממיני הקוצים.

שׁמשׁ  
שֶׁמֶשׁ יָרֵחַ עָמַד זְבֻלָה (חבקוק ג, יא), בשש נקודות. פירוש שמש וירח. יוֹמָם הַשֶּׁמֶשׁ לֹֽא־יַכֶּכָּה (תהלים קכא, ו), הַשֶּׁמֶשׁ יָצָא עַל־הָאָרֶץ (בראשית יט, כג), וְזָרַח הַשֶּׁמֶשׁ (קהלת א, ה), לֹֽא־יָבוֹא עוֹד שִׁמְשֵׁךְ (ישעיה ס, כ), וְזָֽרְחָה לָכֶם יִרְאֵי שְׁמִי שֶׁמֶשׁ צְדָקָה (מלאכי ג, כ), לְעֵינֵי הַשֶּׁמֶשׁ הַזֹּֽאת (שמואל ב' יב, יא). וְשַׂמְתִּי כַּֽדְכֹד שִׁמְשֹׁתַיִךְ (ישעיה נד, יב), החלונות שהשמש נכנס בהם.

שׁן  
שֵׁן רֹעָה (משלי כה, יט), שֵׁן תַּחַת שֵׁן (שמות כא, כד). ויתכן ששרש שן שָׁנַן וחבורו יוכיח, תַּחַת שִׁנּֽוֹ (שם כא, כז), שִׁנַּיִךְ כְּעֵדֶר הַקְּצוּבוֹת (שיר השירים ד, ב), וְהַמַּזְלֵג שְׁלשׁ־הַשִּׁנַּיִם (שמואל א' ב, יג). ובדרך ההשאלה עַֽל־שֶׁן־סֶלַע (איוב לט, כח). וכן במשנה (אהלות פרק שמיני משנה ב. דף נד, ע"ב) זכרוהו כפול שאמרו והשננים והסככות והפרכות שהן יכולין לקבל מעזיבה. מה שאמרו השננים רצו בו שני הסלע וענינם ידוע. ומזה הענין עוד עֶשֶׁת שֵׁן (שיר השירים ה, יד), כִּסֵּא־שֵׁן (מלכים א' י, יח), אווריי"ו בלע"ז. והוא שן הפיל שעושים ממנו מלאכה. וכן קַרְנוֹת שֵׁן וְהָובְנִים [וְהָבְנִים] (יחזקאל כז, טו), דמה שיני הפיל לקדנוה לפי שהם דומים להם. ולדעת התרגום חסר ו"ו החבור כמו שֶׁמֶשׁ יָרֵחַ (חבקוק ג, יא) ורצונו לומר קרנות ושן והנסמך חסר. וכן תרגם יונתן בְּקַרְנִין דְיָעְלִין וְשֵׁן דְפִיל וְטַוְסִין. וְתוֹלַעַת שָׁנִי (שמות כה, ד), השני הוא עין אדום והוא כרמ"ז [הקרימ"ז]. שְׁנִי הַתּוֹלַעַת (ויקרא יד, ו), פירושו אדום בעל התולעת והעין היפה ורוצה בו הכרמ"ז. וַתִּקְשֹׁר עַל־יָדוֹ שָׁנִי (בראשית לח, כח) פירוש חוט צבוע בשני. והיו"ד בשָׁני ליחש. ובא עם מ"ם הרבים אל אִם־יִֽהְיוּ חֲטָֽאֵיכֶם כַּשָּׁנִים (ישעיה א, יח), כִּי כָל־בֵּיתָהּ לָבֻשׁ שָׁנִֽים (משלי לא, כא), ויתכן שהמ"ם נוספת ויו"ד שני, שנים במקום ה"א למ"ד הפעל. ואם היתה נקראת היו"ד היה שנים כמו חִנָּם בתשלומו חִנְנָם ובהניחם היו"ד הטילו בנו"ן תנועת היו"ד שההוא החירק. וזהו הנכון במלה הזאת כי איך טעם לקיבוץ רבים במלה הזאת. ועוד נכתבנו בשרש שָׁנָה והוא הנכון כי שרש שָׁנִי, שָׁנִים, שָׁנָה.

שׁנן  
אִם־שַׁנּוֹתִי בְּרַק חַרְבִּי (דברים לב, מא), קריאתו מלרע. שָֽׁנֲנוּ לְשׁוֹנָם כְּֽמוֹ־נָחָשׁ (תהלים קמ, ד), אֲשֶׁר חִצָּיו שְׁנוּנִים (ישעיה ה, כח). וההתפעל וְכִלְיוֹתַי אֶשְׁתּוֹנָֽן (תהלים עג, כא) ענינם ענין חדוד. ומזה נקרא שֵׁן לפי שהוא מחודד. ואל"ף אשתונן מקום ה"א ההפעל ופירושו וכל אחד מכליותי השתונן. ואף על פי שזכר כליות בלשון נקבות מצאנו כמוהו רבים בשמות זכר ונקבה. או יהיה האל"ף אל"ף המדבר ופירושו ועם כליותי אשתונן. או יהיה פירושו בלא חסרון כמו שכתבנו אותו בשרש אָוָה עם הדומים לו. וענין אחר וְשִׁנַּנְתָּם לְבָנֶיךָ (דברים ו, ז) לְמָשָׁל וְלִשְׁנִינָה (שם כח, לז), ענין הדבור התמידי. 

שֹנא  
אֲשֶׁר שָׂנֵא י"י אֱלֹהֶֽיךָ (דברים טז, כב), שְׂנֵאתֶם אֹתִי (בראשית כו, כז), שֹׂנֵא לְרֵעֵהוּ (דברים יט, יא), שֹׂנְאֵי בָצַע (שמות יח, כא), כִּֽי־שְׂנוּאָה לֵאָה (בראשית כט, לא). והתאר הַבֵּן הַבְּכֹר לַשְּׂנִיאָֽה (דברים כא, טו), בפלס נְבִיאָה. וַיּוֹסִפוּ עוֹד שְׂנֹא אֹתֽוֹ (בראשית לז, ח). כִּי גְדוֹלָה הַשִּׂנְאָה אֲשֶׁר שְׂנֵאָהּ (שמואל ב' יג, טו), בְּשִׂנְאַת י"י אֹתָנוּ (דברים א, כז), מקור או שם סמוך משנאה. ומקור אחר יִרְאַת י"י שְֽׂנֹאת רָע (משלי ח, יג). והנפעל גַּם־לְרֵעֵהוּ יִשָּׂנֵא רָשׁ (שם יד, כ). והכבד [פִּעֵל] הֲלֽוֹא־מְשַׂנְאֶיךָ י"י אֶשְׂנָא (תהלים קלט, כא) וְיָנֻסוּ מְשַׂנְאֶיךָ מִפָּנֶֽיךָ (במדבר י, לה), ענינם ידוע. ויש בהם שאינה שנאה ממש כמו כִּֽי־שְׂנוּאָה לֵאָה (בראשית כט, לא), לא היה שונא אותה, אלא לפי שהיה אוהב רחל יותר קרא לאה שנואה. וכן הָֽאַחַת אֲהוּבָה וְהָֽאַחַת שְׂנוּאָה (דברים כא, טו).

שׁנב  
בְּעַד הָֽאֶשְׁנָב (שופטים ה, כח), בְּעַד אֶשְׁנַבִּי נִשְׁקָֽפְתִּי (משלי ז, ו), פירושו חלון.

שׁנה  
כִּי אֲנִי י"י לֹא שָׁנִיתִי (מלאכי ג, ו). יִשְׁנֶא הַכֶּתֶם הַטּוֹב (איכה ד, א), באל"ף ובסגול. עִם־ שׁוֹנִים אַל־תִּתְעָרָֽב (משלי כד, כא), וְדָתֵיהֶם שֹׁנוֹת מִכָּל־עָם (אסתר ג, ח), וְשֹׁנֶה בְדָבָר (משלי יז, ט). והפעל הכבד [פִּעֵל] וְשִׁנָּא אֵת בִּגְדֵי כִלְאוֹ (מלכים ב' כה, כט), כתוב באל"ף במלכים, ובה"א בירמיה (נב, לג). וַיְשַׁנּוֹ אֶת־טַעְמוֹ (שמואל א' כא, יד), באה הידיעה אחר הכינוי. וכן וַתִּרְאֵהוּ אֶת־הַיֶּלֶד (שמות ב, ו) ודומיהם שזכרנו בחלק הדקדוק. ושלא נזכר פעלו ממנו [פֻּעַל] וְעֹז פָּנָיו יְשֻׁנֶּֽא (קהלת ח, א), באל"ף ובסגול. וההתפעל קוּמִי נָא וְהִשְׁתַּנִּית (מלכים א' יד, ב), ענין השינוי ידוע. וענין אחר יוֹם שֵׁנִֽי (בראשית א, ח). וּפַר הַשֵּׁנִי שֶׁבַע שָׁנִים (שופטים ו, כה), יש מפרשים כי ענינו שני לבטן. והנכון כי ענינו שני לפר אשר זכר (שם) קַח אֶת־פַּר־הַשּׁוֹר אֲשֶׁר לְאָבִיךָ. וענין שבע שנים תרגם יונתן דְאִתְפַּטִים שְׁבַע שְׁנִין. ובדברי רבותינו ז"ל (תמורה כח, סוף ע"ב) שהוקצה לעבודה זרה שבע שנים, אמר ריש לקיש אין מוקצה לעבודה זרה אלא אם כן הוקצה לשבע שנים שנאמר וּפַר הַשֵּׁנִי שֶׁבַע שָׁנִים. ומהם אמרו (שם) כי נעבד היה שבע שנים. ואמרו (שם) שמנה דברים הותרו באותה הלילה חוץ, וזרות, וכלי שרת, וכלי אשרה, ועצי אשרה, ולילה, ומוקצה ונעבד. אֶל־בֵּית הַנָּשִׁים שֵׁנִי (אסתר ב, יד), פירוש פעם שני. מִדָּה שֵׁנִי (נחמיה ג, ל), אמר רבי יונה שהוא כמו שֵׁנִית. ואין צורך, כי יש שמות רבים יבואו זכר ונקבה. שְׁנִיִּם וּשְׁלִשִׁים (בראשית ו, טז), מִשְׁנֶה לַמֶּלֶךְ (אסתר י, ג), וְכֶסֶף מִשְׁנֶה (בראשית מג, יב) כמו שני. וְהַבָּקָר וְהַמִּשְׁנִים (שמואל א' טו, ט), כבשים שניים לבטן. אולי הם מובחרים או בני שתי שנים. והחכם רבי יעקב בן אלעזר פירשו מענין שָׁנָה והוא תאר לכבשים בני שנה ויונתן תרגם וכמו הפיך והשְׁמֵנים. ויש מפרשים מזה השרש והענין אַלְפֵי שִׁנְאָן (תהלים סח, יח), והאל"ף למ"ד הפעל כיו"ד בִּנְיָן, קִנְיָן ופירושו אלפים שניים. והשם וּמִֽשְׁנֶה־כֶּסֶף (בראשית מג, טו). והנכון שהוא תאר כמו וְכֶסֶף מִשְׁנֶה והראיה שהוא בסגול, ואילו היה שם היה ענינו סמוך והיה נקוד צרי, אבל לפי שהוא סגול איננו סמוך ואם כן הוא תאר כמו וְכֶסֶף מִשְׁנֶה, ואף על פי שאין מנהג הלשון ברוב לבוא התאר לפני המתואר. וכן וּמִשְׁנֶה שִׁבָּרוֹן שָׁבְרֵֽם (ירמיה יז, יח), כי הוא נקוד גם כן בסגול רצונו לומר שברון שני. וכן כִּי מִשְׁנֶה שְׂכַר שָׂכִיר (דברים טו, יח), רצונו לומר שכר שכיר שני יש לך לתת לו שהרי עבדך שש שנים שלמים ביום ובלילה. והשכיר אם הוא עובד ביום אינו עובד בלילה ואם הוא עובד בלילה אינו עובד ביום. אֶת־מִשְׁנֵה הַתּוֹרָה הַזֹּאת (שם יז, יח), כתוב בצרי רצונו לומר שיכתבנה פעם שניה שיהיה לו שתי תורות. וכן למדו רבותינו ז"ל מזה (סנהדרין כא, ע"ב) כי המלך צריך שיהיו לו שתי תורות אחת שיוצאת ונכנסת עמו ואחת שמונחת לו בבית גנזיו. ויש מפרשים את משנה התורה ענין שינון מן וְשִׁנַּנְתָּם לְבָנֶיךָ (דברים ו, ז). וכן וְהִיא יֹשֶׁבֶת בִּירֽוּשָׁלַם בַּמִּשְׁנֶה (מלכים ב' כב, יד), רוצה לומר בבית המדרש. וכן תרגם יונתן בְּבֵית אוּלְפָנָא. כֹּֽהֲנֵי הַמִּשְׁנֶה (שם ב' כג, ד), פירוש סגני כהונה שהם שניים לכהנים גדולים. שְׁנַיִם שְׁנַיִם (בראשית ו, ט), אֶת־שְׁנֵי יְלָדַי (מלכים ב' ד, א), וַיִּֽהְיוּ שְׁנֵיהֶם (בראשית ב, כה), שְׁתֵּי נָשִׁים (שמואל א' א, ב), וְאֶת־שְׁתֵּי שִׁפְחֹתָיו (בראשית לב, כג), הראוי במלת שתים שנתים, ונפלה הנו"ן כמו שנפלה דלי"ת אֶחָד מן אַחַת, ונו"ן בֵּן מן בַּת. וכל שתים ושתי התי"ו דגושה דגש קל לבד מִשְּׁתֵי עֵינַי (שופטים טז, כח), שהתי"ו רפה והוא בא על משפטו כמו שכתבנו בחלק הדקדוק. ופירש אדוני אבי ז"ל מזה כִּי כָל־בֵּיתָהּ לָבֻשׁ שָׁנִֽים (משלי לא, כא), כלומר בגדים שונים לפיכך לא תירא לביתה משלג. ומזה הענין שָׁנָה תְמִימָה (ויקרא כה, ל), נקראת כן לפי ששבה השמש שנית אל הנקודה שהחלה ממנה. וַֽיְהִי דָּֽנִיֵּאל עַד־שְׁנַת אַחַת לְכוֹרֶשׁ הַמֶּֽלֶךְ (דניאל א, כא), כתב החכם רבי אברהם אבן עזרא כי טעם הסמיכות כי לא היתה שנה שלימה, והטעם בתוך השנה. והנה לא יספיק זה הטעם בשאר הסמוכים על המספר כמו בִּשְׁנַת שְׁתַּיִם (מלכים א' טו, כה), בִּשְׁנַת שָׁלוֹשׁ לְמָלְכוֹ (אסתר א, ג), וְשֶׁבַע שָׁנִים שְׁנֵי חַיֵּי שָׂרָֽה (בראשית כג, א), וּשְׁנֵיהֶם בַּנְּעִימִֽים (איוב לו, יא). ובלשון נקבות שְׁנוֹת יְמִין עֶלְיֽוֹן (תהלים עז, יא), יְמֵי שְׁנוֹתֵינוּ בָּהֶם (שם צ, י). והקבוץ שְׁנָתַיִם יָמִים (בראשית מא, א), פירוש שנתים ימים שלמים. ונקראת כן לפי שהשמש תשנה אחר זמן אל הנקודה אשר החלה ממנה. והפעל מזה הענין וְלֹֽא־שָׁנָה לוֹ (שמואל ב' כ, י), פַּעַם אַחַת וְלֹא אֶשְׁנֶה לֽוֹ (שם א, כו, ח), אִם־תִּשְׁנוּ יָד אֶשְׁלַח בָּכֶם (נחמיה יג, כא), שְׁנוּ וַיִּשְׁנוּ (מלכים א' יח, לד). ופירש הגאון רב סעדיה מזה עִם־שׁוֹנִים אַל־תִּתְעָרָֽב (משלי כד, כא), והם שאומרים שְׁנַיִם אלהים לעולם. ועוד פירש בו פירוש אחר טוב מזה שונים הם האנשים שחוזרין פעם שניה לרשעתם אחר שעשו חשובה. והמקור מהנפעל וְעַל הִשָּׁנוֹת הַֽחֲלוֹם (בראשית מא, לב), ובאמרו פַּֽעֲמָיִם הוא תוספת ביאור. או לפי שלשון הִשָּׁנוֹת אפשר יותר משני פעמים לפיכך פירש פעמים, כי יש בזה הלשון שרצונו לומר פעמַים רבות כמו כְּסִיל שׁוֹנֶה בְאִוַּלְתּֽוֹ (משלי כו, יא), רצונו לומר פעם אחר פעם כמה פעמים. וכן עִם־ שׁוֹנִים אַל־תִּתְעָרָֽב. וכן וְשׁוּב מֹל אֶת־בְּנֵֽי־יִשְׂרָאֵל שֵׁנִֽית (יהושע ה, ב), רצונו לומר פעם אחר פעם עד שיגמר הדבר. ומזה השרש וְתוֹלַעַת שָׁנִי (שמות כה, ד), אִם־יִֽהְיוּ חֲטָֽאֵיכֶם כַּשָּׁנִים (ישעיה א, יח), וככר כתבנום בשרש שׁן.

שׁנס  
[פִּעֵל] וַיְשַׁנֵּס מָתְנָיו (מלכים א' יח, מו), ענינו ויחגור. 

שׁסס  
שַׁסֻּהוּ כָּל־עֹבְרֵי דָרֶךְ (תהלים פט, מב), וַיָּשֹׁסּוּ אוֹתָם (שופטים ב, יד). והנפעל וְנָשַׁסּוּ הַבָּתִּים (זכריה יד, ב), יִשַּׁסּוּ בָּֽתֵּיהֶם (ישעיה יג, טז). והשם מִֽי־נָתַן לִמְשִׁוסָּה [לִמְשִׁסָּה] יַֽעֲקֹב (שם מב, כד), ענינם ענין שָׁסַס. 

שׁסה  
הוּא יִשְׁסֶה אוֹצַר כָּל־כְּלִי חֶמְדָּֽה (הושע יג, טו), וְהָיוּ שֹׁאסַיִךְ לִמְשִׁסָּה (ירמיה ל, טז), כתוב באל"ף במקום ו"ו המשך. שֹׁסִים אֶת־הַגֳּרָנֽוֹת (שמואל א, כג, א), זֶה חֵלֶק שׁוֹסֵינוּ (ישעיה יז, יד), שֹׁסֵי נַֽחֲלָתִי (ירמיה נ, יא), וּמְשַׂנְאֵינוּ שָׁסוּ לָֽמוֹ (תהלים מד, יא). והפעל הכבד [פִּעֵל] וַֽעֲתֽיּדֹֽתֵיהֶם [וַֽעֲתֽוּדֽוֹתֵיהֶם] שׁוֹשֵׂתִי (ישעיה י, יג), והוא כתוב בשֹי"ן ענינם כענין שָׁסַם. 

שׁסע  
וְשֹׁסַע שֶׁסַע (ויקרא יא, ז). וְשֹׁסַעַת שֶׁסַע (דברים יד, ו). ושסע בסגול פירוש שפרסותיה סדוקות מלמטה כמו מלמעלה, כי יש בהמה שפרסותיהו סדוקות מלמעלה ומלמטה דבוקות, כמו שאמר לְֽכָל־הַבְּהֵמָה אֲשֶׁר הִוא מַפְרֶסֶת פַּרְסָה וְשֶׁסַע אֵינֶנָּה שֹׁסַעַת (ויקרא יא, כו). כמו הגמל והדוב והכלב והחתול. וּמִמַּפְרִיסֵי הַפַּרְסָה הַשְּׁסוּעָה (דברים יד, ז) אמרו רבותינו ז"ל (חולין ס, ע"ב) השסועה בריה בפני עצמה היא, שיש לה שני גבין ושני שדראות ולפיכך נקראת שסועה שהיא כמו חלוקה לשתי בהמות. והכבד [פִּעֵל] וְשִׁסַּע אֹתוֹ בִכְנָפָיו לֹא יַבְדִּיל (ויקרא א, יז) פירשוהו רבותינו ז"ל (זבחים סד, ע"ב) שהיה קורעו מגבו ולא היה מבדילו לשתי חתיכות לגמרי. ומה שאמר בכנפיו, רוצה לומר עם כנפיו שאינו צריך למרוט כנפיו אלא כמו שהוא בכנפיו היה שוסעו ומקטירו. ואמרו (שם סה, א) ושסע, אין שיסוע אלא ביד, וכן הוא אומר וַֽיְשַׁסְּעֵהוּ כְּשַׁסַּע הַגְּדִי (שופטים יד, ו). כלם ענין חתיכת הדבר לשנים. וקרוב לזה וַיְשַׁסַּע דָּוִד אֶת־אֲנָשָׁיו בַּדְּבָרִים (שמואל א' כד, ז) כלומר בטל דבריהם ושבר חרונם ומנעם מלקום אל שאול.

שׁסף  
[פִּעֵל] וַיְשַׁסֵּף שְׁמוּאֵל אֶת־אֲגָג (שמואל א' טו, לג), ענינו בקעו בחרב ותרגומו וּפָשַׁח. ובדברי רבותינו ז"ל (ביצה לג, ע"ב) הוה מפשח ויהיב לן אלוותא אלוותא, כלומר היה בוקע העצים.

שׁעה  
וְאֶל־קַיִן וְאֶל־מִנְחָתוֹ לֹא שָׁעָה (בראשית ד, ה), וַיִּשַׁע י"י אֶל־הֶבֶל וְאֶל־מִנְחָתֽוֹ (שם ד, ד), ענינם לא פנה, ויפן י"י, כדרך שאמר אַל־תֵּפֶן אֶל־מִנְחָתָם (במדבר טז, טו). וכן יִשְׁעוּ וְאֵין משִׁיעַ (שמואל ב' כב, מב), כלומר יפנו ימין ושמאל ואין מושיע. או הוא כמו יִשַׁוְּעוּ (שמואל ב' יח, מב) ויהיה שׁוּעַ ושָׁעָה בענין אחד. וענין אחר יִשְׁעֶה הָאָדָם עַל־עֹשֵׂהוּ (ישעיה יז, ז), וְלֹא יִשְׁעֶה אֶל־הַֽמִּזְבְּחוֹת (שם יז, ח), וְלֹא שָׁעוּ עַל־קְדוֹשׁ יִשְׂרָאֵל (שם לא, א), וְאַל־יִשְׁעוּ בְּדִבְרֵי־שָֽׁקֶר(שמות ה, ט), ענינם הבטחון. ויתכן לפרש אלו מהענין הראשון. וענין אחר וְלֹא תִשְׁעֶינָה עֵינֵי רֹאִים (ישעיה לב, ג). וההתפעל אַל־תִּשְׁתָּע כִּֽי־אֲנִי אֱלֹהֶיךָ (שם מא, י), ענינם הבהלה והפחד. ויש לפרש וְלֹא תִשְׁעֶינָה מענין וְעֵינָיו הָשַׁע (שם ו, י), ויהיו שני שרשים וענין אחד. וּבְמַיִם לֹֽא־רֻחַצְתְּ לְמִשְׁעִי (יחזקאל טז, ד), כתבנוהו בשרש שוע. ובבראשית רבה (פרשה מג. דף מה, א) אַל־תִּשְׁתָּע כִּֽי־אֲנִי אֱלֹהֶיךָ אל תהיה כשעוה, והיא הדונג כלומר אל תמס כדונג מפני האש. ושעוה בלי ספק מזה השרש. וענין אחר שְׁעֵה מֵעָלָיו וְיֶחְדָּל (איוב יד, ו), שְׁעוּ מִנִּי אֲמָרֵר בַּבֶּכִי (ישעיה ככ, ד), ענינם הרפה, הרפו. ופירש אדוני אבי ז"ל מזה אַל־תִּשְׁתָּע, כלומר אל תתרפה. וענין אחר וְאֶשְׁעָה בְחֻקֶּיךָ תָמִֽיד (תהלים קיט, קיז), הקמץ תמורת הסגול והוא מענין תוֹרָתְךָ שַֽׁעֲשֻׁעָי (שם קיט, צב). או יהיה ענין ספור מתרגום וַיְסַפֵּר (בראשית לז, י) וְאִשְׁתָּעֵי. וכן וְנִשְׁתָּעָה וְנִרְאֶ [וְנִרְאֶה] יַחְדָּֽו (ישעיה מא, כג) קמץ העי"ן מקום סגול כי משפטו על המנהג וְנִשְׁתָּעֶה. ויונתן תרגם וְנִשְׁתָּעָה וְנִסְתַּכֵּיל ואם כן הוא מהענין הראשון.
 
שׁעט  
מִקֹּול שַֽׁעֲטַת פַּרְסֹות אַבִּירָיו (ירמיה מז, ג), פירוש מקול שאון פרסות סוסיו, רוצה לומר חוזק הכותם בפרסותיהם הארץ ברוצם. וכן תרגם יונתן מִקַל מַפְסוּעִית פַּרְעַת גִבָּרוֹהִי רצונו לומר פסיעתם והליכתם בחוזק.

שׁעל  
מִֽי־מָדַד בְּשָׁעֳלוֹ מַיִם (ישעיה מ, יב). ומשקל אחר אִם־יִשְׂפֹּק עֲפַר שֹֽׁמְרוֹן לִשְׁעָלִים לְכָל־הָעָם אֲשֶׁר בְּרַגְלָֽי (מלכים א' כ, י), בְּשַֽׁעֲלֵי שְׂעֹרִים (יחזקאל יג, יט), ענינם כמו אגרוף, כלומר מלא אגרוף. בְּמִשְׁעוֹל הַכְּרָמִים (במדבר בב, כד), שביל. ומזה תרגם יונתן לִשְׁעָלִים לְכָל־הָעָם אֲשֶׁר בְּרַגְלָֽי, לְמֵיסַב בִּשְׁעוֹלֵי פַרְסַת רִגְלֵי עַמָא דְעִמִי, כלומר עפר שנדבק בפרסות רגליהם. ומזה נקרא שביל הכרמים משעול לפי שהוא דרך צר אין בו רחב אלא שיעור שיהלך אדם בו. אִם־יַֽעֲלֶה שׁוּעָל וּפָרַץ (נחמיה ג, לה), שֽׁוּעָלִים קְטַנִּים (שיר השירים ב, טו), ידוע.

שׁען  
וְנִשְׁעַן לִגְבוּל מוֹאָֽב (במדבר כא, טו), וְנִשְׁעַן עַל־י"י (ישעיה י, כ), כִּי נִשְֽׁעֲנוּ עַל־י"י אֱלֹהֵי אֲבֽוֹתֵיהֶֽם (דברי הימים ב' יג, יח), וְהוּא נִשְׁעָן עַל־יָדִי (מלכים ב' ה, יח), יִשָּׁעֵן עַל־בֵּיתוֹ (איוב ח, טו), לְהִשָּׁעֵן עַל־מַכֵּהוּ (ישעיה י, כ). והשם מַשְׁעֵן וּמַשְׁעֵנָה (שם ג, א), ובסמוך כֹּל מִשְׁעַן־לֶחֶם וְכֹל מִשְׁעַן־מָֽיִם (שם). ומשקל אחר וַיְהִי י"י לְמִשְׁעָן לִֽי (תהלים יח, יט), ואפשר שיהיה כֹּל מִשְׁעַן־לֶחֶם מזה המשקל. ומשקל אחר עַל־מִשְׁעֶנֶת הַקָּנֶה הָֽרָצוּץ (ישעיה לו, ו), עַל־מִשְׁעַנְתּוֹ (שמות כא, יט).

שֹעף  
בִּשְׂעִפִּים מֵֽחֶזְיוֹנוֹת לָיְלָה (איוב ד, יג), לָכֵן שְׂעִפַּי יְשִׁיבוּנִי (שם כ, ב). סֵֽעֲפִים שָׂנֵאתִי (תהלים קיט, קיג), כבר זכרנום באות הסמ"ך. 

שׁער  
כְּמֽוֹ־שָׁעַר בְּנַפְשׁוֹ כֶּן־הוּא (משלי כג, ז), בשקל פָּעַל. והשם מלעיל שַׁעַר. ולרבים מֵאָה שְׁעָרִים (בראשית כו, יב), ענין שעור ואומד ידוע. ויש מפרשים מזה בְּבֵית יִשְׂרָאֵל רָאִיתִי שַֽׁעֲרֽיּרִיָּה [שַֽׁעֲרֽוּרִיָּה] (הושע ו, י), כלומר מה ששיערתי בהם ראיתי בהם. וענין אחר שַׁמָּה וְשַֽׁעֲרוּרָה (ירמיה ה, ל), וּבִנְבִאֵי יְרֽוּשָׁלַם רָאִיתִי שַֽׁעֲרוּרָה (שם כג, יד). ועם יו"ד היחש ראיתי שַֽׁעֲרוּרִיָּה. ומשקל אחר שַֽׁעֲרֻרִת עָֽשְׂתָה מְאֹד (שם יח, יג). כַּתְּאֵנִים הַשֹּׁעָרִים (שם כט, יז), בקמץ העי"ן והוא תאר, ענין לכלוך וטנוף. שַׁעַר הַשָּׁמָֽיִם (בראשית כח, יז), הַשַּׁעְרָה אֶל־הַזְּקֵנִים (דברים כה, ז), ידוע. והפעל ממנו שֹׁעֵר הָעִיר (מלכים ב' ז, י), הֵמָּה הַשֹּֽׁעֲרִים לְמַֽחֲנוֹת בְּנֵי לֵוִֽי (דברי הימים א' ט, יח), ונקראת כל הארץ שער על שם כניסתה שהיא שער הארץ כמו שאמר וְיִרַשׁ זַֽרְעֲךָ אֵת שַׁעַר אֹֽיְבָֽיו (בראשית כב, יז), לפי שהארץ החזקה והבצורה חזקה היא בכניסתה שיש סביבותיה הרים או ימים וכיון שנכנסו האויבים ועברו אותם השערים הרי כל הארץ נכבשת לפניהם לפיכך אמר פָּתוֹחַ נִפְתְּחוּ שַֽׁעֲרֵי אַרְצֵךְ אָֽכְלָה אֵשׁ בְּרִיחָֽיִךְ (נחום ג, יג), וְהֵצַר לְךָ בְּכָל־שְׁעָרֶיךָ (דברים כח, נב). 

שֹער  
לֹא שְׂעָרוּם אֲבֹֽתֵיכֶֽם (דברים לב, יז), פירוש לא שערו מהם כלומר שלא יראו מהם ולא עבדום. וּמַלְכֵיהֶם שָֽׂעֲרוּ שַׂעַר (יחזקאל כז, לה), וּמַלְכֵיהֶם יִשְֽׂעֲרוּ עָלֶיךָ שַׂעַר (שם לב, י), וְשַֽׂעֲרוּ חָרְבוּ מְאֹד (ירמיה ב, יב), כְּמוֹ־חַי כְּמוֹ־חָרוֹן יִשְׂעָרֶֽנּוּ (תהלים נח, י). והשם בְּסוּפָה וּבִשְׂעָרָה דַּרְכּוֹ (נחום א, ג). ומשקל אחר וְקַדְמֹנִים אָחֲזוּ שָֽׂעַר (איוב יח, כ). והנפעל וּסְבִיבָיו נִשְֽׂעֲרָה מְאֹֽד (תהלים נ, ג). וההתפעל וְיִשְׂתָּעֵר עָלָיו מֶלֶךְ הַצָּפוֹן (דניאל יא, מ), כבר זכרנים באות הסמ"ך. שְׂעִיר־עִזִּים אֶחָד לְחַטָּֽאת (במדבר ז, טז), אֶת־שְׁנֵי הַשְּׂעִירִם (ויקרא טז, ז), שְׂעִירַת עִזִּים (שם ד, כח), ידוע. וְשָׂעִיר עַל־רֵעֵהוּ יִקְרָא (ישעיה לד, יד), וּשְׂעִירִים יְרַקְּדוּ־שָֽׁם (שם יג, כא), לַשְּׂעִירִם אֲשֶׁר הֵם זֹנִים אַֽחֲרֵיהֶם (ויקרא יז, ז), הם השדים וקראם כן לפי שהם נראים כדמות השעירים למאמינים בם.  כִּשְׂעִירִם עֲלֵי־דֶשֶׁא (דברים לב, ב), יקרא כן הגשם הדק. לַשֵּׂעָר הַצָּהֹב (ויקרא יג, לו), וַיָּחֶל שְׂעַר־רֹאשׁוֹ לְצַמֵּחַ (שופטים טז, כב), שַׂעְרֵךְ כְּעֵדֶר הָֽעִזִּים (שיר השירים ד, א), פירוש כשער עדר העזים. וּשְׂעָרָה לֹֽא־הָפַךְ לָבָן (ויקרא יג, ד), הה"א נחה. ומשקל אחר עם ה"א הנקבה אֶל־הַֽשַּׂעֲרָה וְלֹא יַחֲטִֽא (שופטים כ, טז), תְּסַמֵּר שַֽׂעֲרַת בְּשָׂרִֽי (איוב ד, טו), מִשַּֽׂעֲרוֹת רֹאשִׁי (תהלים מ, יג). ומשקל אחר אֶת־הָרֹאשׁ וְשַׂעַר הָֽרַגְלָיִם (ישעיה ז, כ). והתאר הֵן עֵשָׂו אָחִי אִישׁ שָׂעִר (בראשית כז, יא), כִּידֵי עֵשָׂו אָחִיו שְׂעִרֹת (שם כז, כג), ידוע. וְהַפִּשְׁתָּה וְהַשְּׂעֹרָה (שמות ט, לא), וְהַשְּׂעֹרִים וְהַתֶּבֶן (מלכים א' ה, ח), ידוע. 

שׁפף  
שְׁפִיפֹן עֲלֵי־אֹרַח (בראשית מט, יז), בשקל ישימון.

שׁפה  
וְשֻׁפּיּ [וְשֻׁפּוּ] עַצְמֹתָיו (איוב לג, כא), נשברו ונכתתו. ותרגום וָֽאֶכֹּת אֹתוֹ טָחוֹן (דברים ט, כא) וְשָׁפִית יָתֵהּ בְּשׁוּפִינָא. וכן בדברי רבותינו ז"ל (עבודה זרה מב, ע"א) גוי ששפה עבודה זרה. וענין אחר וַיֵּלֶךְ שֶֽׁפִי (במדבר כג, ג), אֶפְתַּח עַל־שְׁפָיִים נְהָרוֹת (ישעיה מא, יח), רוּחַ צַח שְׁפָיִם (ירמיה  ד, יא). והנפעל ממנו עַל הַר־נִשְׁפֶּה (ישעיה יג, ב), ענינו גבוה. ורבי יהודה הביא וַיֵּלֶךְ שֶֽׁפִי, עם ושפו עצמותיו, כלומר נשבר, ברוח נשברה. וּשְׁפוֹת בָּקָר (שמואל ב' יז, כט), ענינו חריצי חלב. וכן תרגם יונתן וְגוּבְנִין דַחֲלַב תּוֹרִין. ואמרו רבותינו ז"ל גובנין דחלב דתורין שלא היה הזבוב יכול לעמוד עליהם אלא מיד נופל מרוב החלקות והשמנות. ודומה שהצריכם לזה לשון שפות. ואפשר שנגזר מהענין הראשון כמו שנקראו גם כן חריצים מענין חרוץ כמו שפירשנו בשערו. ויש מפרשים הכחל של הפרות. ושם האחר שָׁפֶה בשקל שָֹדֶה, שָֹדוֹת, ואפשר שיהיה מן השרש הזה שְׁפִיפֹן עֲלֵי־אֹרַח (בראשית מט, יז), ועי"ן הפעל כפולה כמו הֲגִֽיגִי (תהלים ה, ב) מן הָגָה. ולפי ששף שאר בעלי חיים נקרא כן מן הוא יְשֽׁוּפְךָ רֹאשׁ (בראשית ג, טו), ויהיה שׁוּף ושָׁפָה בענין אחד והוא מענין וְשֻׁפּיּ [וְשֻׁפּוּ] עַצְמֹתָיו (איוב לג, כא). ואפשר שיהיה מהשרש הזה עוד תַּרְשִׁישׁ וְשֹׁהַם וְיָֽשְׁפֵה (שמות כח, כ), והיו"ד נוספת והיא נקראת בקמץ רחב ומשפטו היה בקמץ חטף בשקל עֻלְפֶּֽה (יחזקאל לא, טו) והוסב לקמץ רחב לתפארת הקריאה. ואמרו כי היא אבן הנקראת בערבי אליס"ף. והוא קרוב ללשון העברי. 

שֹפה  
שָׂפָה לְפִיו סָבִיב (שמות לט, כג), עַל שְׂפַת הַיְרִיעָה (שם כו, ד), עַל־שְׂפַת הַיְאֹֽר (שם ב, ג), כְּמַֽעֲשֵׂה שְׂפַת־כּוֹס (מלכים א' ז, כו), שָׂפָה אֶחָת (בראשית יא, א), שְׂפָתַיִם יִשָּׁק (משלי כד, כו), וְשִׂפְתֵי חֲכָמִים תִּשְׁמוּרֵם (שם יד, ג), שִׂפְתֵי חֲכָמִים יְזָרוּ דָעַת (שם טו, ז). וקבוץ הנקבות שִׂפְתוֹתָיו שֽׁוֹשַׁנִּים (שיר השירים ה, יג), יש מהם שפה ממש ויש מהם צד. שָׂפָה אֶחָת לשון אחת. וכן וְשִׂפְתֵי רְנָנוֹת יְהַלֶּל־פִּֽי (תהלים סג, ו), ופירושו ודברי רננות.

שׁפח  
כְּעֵינֵי שִׁפְחָה אֶל־יַד גְּבִרְתָּהּ (תהלים קכג, ב), עֲבָדִים וּשְׁפָחוֹת (קהלת ב, ז), וּלְשִׁפְחָֽתְךָ שְׁנֵי בָנִים (שמואל ב' יד, ו), אֵין לְשִׁפְחָֽתְךָ כֹל (מלכים ב' ד, ב), הוא שם לאמה ולא יבא ממנו שם לזכר אלא יאמר עֶבֶד לזכר ואָמָה או שפחה לנקבה. וכבר כתבנו הדומים לו בחלק הדקדוק שהוא חלק הראשון מזה הספר. וענין אחר מִשְׁפָּחָה וּמִשְׁפָּחָה (אסתר ט, כח), לְמִשְׁפְּחֹתֵיהֶם יָֽצְאוּ מִן־הַתֵּבָֽה (בראשית ח, יט) והיה הַשֵּׁבֶט אֲשֶׁר־יִלְכְּדֶנּוּ י"י יִקְרַב לַמִּשְׁפָּחוֹת (יהושע ז, יד), ונקרא גם כן השבט משפחה וַיַּקְרֵב אֶת־מִשְׁפַּחַת יְהוּדָה (שם ז, יז). ונקרא הגוי משפחה וְאִם־מִשְׁפַּחַת מִצְרַיִם (זכריה יד, יח), עַל כָּל־הַמִּשְׁפָּחָה אֲשֶׁר הֶעֱלֵיתִי מֵאֶרֶץ מִצְרַיִם (עמוס ג, א), מִכֹּל מִשְׁפְּחוֹת הָֽאֲדָמָה (שם ג, ב), וְעַל מִשְׁפָּחוֹת אֲשֶׁר בְּשִׁמְךָ לֹא קָרָאוּ (ירמיה י, כה). ועל דרך ההשאלה וּפָֽקַדְתִּי עֲלֵיהֶם אַרְבַּע מִשְׁפָּחוֹת (שם טו, ג). 

שֹפח  
וְשִׂפַּח י"י קָדְקֹד בְּנוֹת צִיּוֹן (ישעיה ג, יז), כבר זכרנוהו באות הסמ"ך.

שׁפט  
אֲשֶׁר שָׁפַט הַמֶּלֶךְ (מלכים א' ג, כח), וּשְׁפָטָנוּ מַלְכֵּנוּ (שמואל א' ח, כ), וְשָֽׁפְטוּ אֶת־הָעָם (שמות יח, כב), וּשְׁפַטְתֶּם צֶדֶק (דברים א, טז), כִּֽי־שְׁפָטוֹ י"י מִיַּד אֹֽיְבָֽיו (שמואל ב' יח, יט), יִשְׁפֹּט י"י בֵּינִי וּבֵינֶֽיךָ (בראשית טז, ה). יִשְׁפּוּטוּ הֵֽם (שמות יח, כב), בשרק ומלרע. וַיִּשְׁפֹּט שָׁפוֹט (בראשית יט, ט). והשם מִשְׁפַּט־צֶֽדֶק (דברים טו, יח), עַד־הֵנָּה מִשְׁפַּט מוֹאָֽב (ירמיה מח, מז). ומשקל אחד חֶרֶב שְׁפוֹט וְדֶבֶר (דברי הימים ב' כ, ט), בחלם. והקבוץ בשרק וּשְׁפוּטִים עָשׂוּ בָֽהּ (יחזקאל כג, י). ומשקל אחר עָשָׂה י"י שְׁפָטִֽים (במדבר לג, ד). והנפעל כַּֽאֲשֶׁר נִשְׁפַּטְתִּי אֶת־אֲבוֹתֵיכֶם (יחזקאל כ, לו), הִנְנִי נִשְׁפָּט אוֹתָךְ (ירמיה ב, לה), נִשָּֽׁפְטָה יָחַד (ישעיה מג, כו), בְּהִשָּׁפְטוֹ יֵצֵא רָשָׁע (תהלים קט, ז). והכבד [פֹּעֵל] הִיא שֹֽׁפְטָה אֶת־יִשְׂרָאֵל (שופטים ד, ד), לִמְשֹֽׁפְטִי אֶתְחַנָּֽן (איוב ט, טו). וענין קרוב לזה וְזֶה יִהְיֶה מִשְׁפַּט הַכֹּֽהֲנִים (דברים יח, ג), כֹּֽה־עָשָׂה דָוִד וְכֹה מִשְׁפָּטוֹ (שמואל א' כז, יא), כַּמִּשְׁפָּט הָֽרִאשׁוֹן (בראשית מ, יג), מִשְׁפַּט הַמֶּלֶךְ אֲשֶׁר יִמְלֹךְ עֲלֵיכֶם (שמואל א' ח, יא), לְכָל־דְּבָרָיו וּלְכָל־מִשְׁפָּטָו [מִשְׁפָּטָיו] (מלכים א' ו, לח), כְּמִשְׁפָּטוֹ אֲשֶׁר הָרְאֵיתָ בָּהָֽר (שמות כה, ל), מֶה מִשְׁפַּט הָאִישׁ אֲשֶׁר עָלָה לִקְרַאתְכֶם (מלכים ב' א, ז), וַיָּסֹבּוּ אֶת־הָעִיר כַּמִּשְׁפָּט הַזֶּה (יהושע ו, טו), וְאַרְמוֹן עַל־מִשְׁפָּטוֹ יֵשֵֽׁב (ירמיה ל, יח), יְכַלְכֵּל דְּבָרָיו בְּמִשְׁפָּֽט (תהלים קיב, ה), כלם ענין החוק והדת והתכונה. וכן יַסְּרֵנִי י"י אַךְ־בְּמִשְׁפָּט (ירמיה י, כד) כלומר בשעור שאוכל לסבול אַל־בְּאַפְּךָ פֶּן־תַּמְעִטֵֽנִי (שם). וכן וְיִסַּרְתִּיךָ לַמִּשְׁפָּט (שם ל, יא).

שׁפך  
וְגַם דָּם נָקִי שָׁפַךְ מְנַשֶּׁה (מלכים ב' כא, טז), אֲשֶׁר שָׁפַךְ יוֹאָב (שם א' ב, לא), יָדֵינוּ לֹא שָֽׁפְכֻה [שָֽׁפְכוּ] (דברים כא, ז), נכתב בה"א ונקרא בו"ו. וְלִפְנֵי י"י יִשְׁפֹּךְ שִׂיחֽוֹ (תהלים קב, א), שְׁפֹךְ עַל־עוֹלָל (ירמיה ו, יא), שְׁפֹךְ חֲמָתְךָ (תהלים עט, ו), שִׁפְכוּ לְפָנָיו לְבַבְכֶם (שם סב, ט), וְשָֽׁפְכוּ אֶת־הֶֽעָפָר (ויקרא יד, מא), וַיִּשְׁפְּכוּ תַזְנוּתָם עָלֶֽיהָ (יחזקאל כג, ח), בִּשְׁפֹּךְ סֹֽלְלָה (שם יז, יז), וְשִׁפְכוּ עַל־יְרֽוּשָׁלַם סֹֽלְלָה (ירמיה ו, ו), אֶשְׁפּוֹךְ אֶת־רוּחִי עַל־כָּל־בָּשָׂר (יואל ג, א). והשם אֶל־שֶׁפֶךְ הַדֶּשֶׁן (ויקרא ד, יב), בשש נקודות, ומשקל אחר וּכְרוּת שָׁפְכָה (דברים כג, ב), והוא שנכרת הגיד שלו. ונקרא הגיד שפכה לפי שהוא שופך השתן. והנפעל וְנִשְׁפַּךְ הַדֶּשֶׁן (מלכים א' יג, ג), כַּמַּיִם נִשְׁפַּכְתִּי (תהלים כב, טו), יַעַן הִשָּׁפֵךְ נְחֻשְׁתֵּךְ (יחזקאל טז, לו), כלומר יען הגלות ערותך. ומה שלא נזכר פעלו מהדגוש [פֻּעַל] לַדָּם אֲשֶׁר שֻׁפַּךְ־בָּהּ (במדבר לה, לג), וְשֻׁפַּךְ דָּמָם כֶּֽעָפָר (צפניה א, יז), כְּאַיִן שֻׁפְּכֻה [שֻׁפְּכֻו] אֲשֻׁרָֽי (תהלים עג, ב), נכתב בה"א ונקרא בו"ו. וההתפעל תִּשְׁתַּפֵּכְנָה אַבְנֵי־קֹדֶשׁ (איכה ד, א), בְּהִשְׁתַּפֵּךְ נַפְשָׁם (שם ב, יב), כלם ענין שפיכה, וידוע.

שׁפל  
עֵינֵי גַּבְהוּת אָדָם שָׁפֵל (ישעיה ב, יא), פעל עבר. וכן וְשָׁפֵל רוּם אֲנָשִׁים (שם ב, יז), וְעַל כָּל־נִשָּׂא וְשָׁפֵֽל (שם ב, יב), וְשָׁפַלְתְּ מֵאֶרֶץ תְּדַבֵּרִי (שם כט, ד) וּבַשִּׁפְלָה תִּשְׁפַּל הָעִֽיר (שם לב, יט). וכבר פירשתי הפסוק בשרש ברד. וְהָיִיתִי שָׁפָל בְּעֵינָי (שמואל ב' ו, כב), שָׁפָל מִן־הָעוֹר (ויקרא יג, כ). ובה"א נוספת הַשָּׁפָלָה הַגְבֵּהַּ (יחזקאל כא, לא), כי המלה מלעיל. ובצרי הִגְבַּהְתִּי עֵץ שָׁפָל (שם יז, כד). ובמקצת הספרים המדויקים הוא קמץ. וְאֶת־דַּכָּא וּשְׁפַל־רוּחַ (ישעיה נז, טו), רוּחַ שְׁפָלִים (שם). וּשְׁפָלָה אֵינֶנָּה (ויקרא יג, כא), שִׁפְלַת קוֹמָה (יחזקאל יז, ו). והשם וּבְשִׁפְלוּת יָדַיִם (קהלת י, יח). ומשקל אחר וּבַשִּׁפְלָה תִּשְׁפַּל הָעִֽיר (ישעיה לב, יט). ומשקל אחד וַֽעֲשִׁירִים בַּשֵּׁפֶל יֵשֵֽׁבוּ (קהלת י, ו), בחמש נקודות. שֶׁבְּשִׁפְלֵנוּ זָֽכַר־לָנוּ (תהלים קלו, כג). ומשקל אחר בִּשְׁפַל קוֹל הַֽטַּֽחֲנָה (קהלת יב, ד), או הוא מקור. ומשקל אחר וּבַשְּׁפֵלָה וּבַנֶּגֶב (דברים א, ז), כַּשִּׁקְמִים אֲשֶֽׁר־בַּשְּׁפֵלָה לָרֹֽב (מלכים א' י, כז), וְאֶת־הַר יִשְׂרָאֵל וּשְׁפֵלָתֹֽה (יהושע יא, טז), ונכתב בה"א. והכבד [הִפְעִיל] כִּֽי־הִשְׁפִּילוּ וַתֹּאמֶר גֵּוָה (איוב כב, כט), הַשְׁפִּילוּ שֵׁבוּ (ירמיה יג, יח), וַתַּשְׁפִּילִי עַד־שְׁאֽוֹל (ישעיה נז, ט), אלו פעלים עומדים. ואשר הם יוצאים הִשְׁפַּלְתִּי עֵץ גָּבֹהַ (יחזקאל יז, כד), מַשְׁפִּיל אַף־מְרוֹמֵֽם (שמואל א' ב, ז), וְהַגָּבֹהַּ הַשְׁפִּֽיל (יחזקאל כא, לא), זֶה יַשְׁפִּיל וְזֶה יָרִֽים (תהלים עה, ח). 

שֹפם  
וְעַל־שָׂפָם יַעְטֶה (ויקרא יג, מה), וְלֹֽא־עָשָׂה שְׂפָמוֹ (שמואל ב' יט, כה), הוא השער אשר על השפה.

שׁפן  
וְאֶת־הַשָּׁפָן כִּי־מַֽעֲלֵה גֵרָה הוּא (ויקרא יא, ה), מַחְסֶה לַֽשְׁפַנִּֽים (תהלים קד, יח), ידוע.

שׁפע  
כִּי שֶׁפַע יַמִּים יִינָקוּ (דברים לג, יט), בסגול ענינו ריבוי. וכן שִֽׁפְעַת גְּמַלִּים תְּכַסֵּךְ (ישעיה ס, ו), וְֽשִׁפְעַת־מַיִם תְּכַסֶּֽךָּ (איוב כב, יא), מִשִּׁפְעַת סוּסָיו (יחזקאל כו, י), אֶת־שִׁפְעַת יֵהוּא (מלכים ב' ט, יז). שִׁפְעַת אֲנִי רֹאֶה (שם), התי"ו במקום ה"א, וחביריו כתבנו בחלק הדקדוק. או יהיה חסר הנסמך ופירושו שפעת אנשים. 

שֹפק  
אִם־יִשְׂפֹּק עֲפַר שֹֽׁמְרוֹן (מלכים א' כ, י). והשם פֶּן־יְסִֽיתְךָ בְסָפֶק (איוב לו, יח), בִּמְלֹאות שִׂפְקוֹ יֵצֶר לוֹ (שם כ, כב). והכבד [הִפְעִיל] וּבְיַלְדֵי נָכְרִים יַשְׂפִּֽיקוּ (ישעיה ב, ו), ענין הספוק ידוע. ובדברי רבותינו ז"ל (פסחים ח, ע"א וע"ב) כאן במסתפק מהן כאן בשאין מסתפק מהן. וכן אמרו ממנו פעל הקל לא ספק לה ביד מביאה לה בשערה. ופעל הדגוש ושניהם מְסַפְּקִים (בבא מציעא פרק שמיני משנה א. דף קג, ע"ב). וכן בנין הפעיל לא הספיק ליתנו לה. ואמרו השם (קידושין לה, ע"א) איש ספק בידו לעשות. ויש לפרש עוד וּבְיַלְדֵי נָכְרִים יַשְׂפִּֽיקוּ מענין ספק חשיכה בדברי רבותינו ז"ל (שבת פרק שני משנה ז, דף לד, ע"א) כלומר בעבור ילדי נכרים יהיו להם בספק מצות השם והם מעוננים ומכשפים, והשם צוה להם וְלֹא תְעוֹנֵֽנוּ (ויקרא יט, כו). וענין אחר יִשְׂפֹּק עָלֵימוֹ כַפֵּימוֹ (איוב כז, כג). ויש לפרש מזה פֶּן־יְסִֽיתְךָ בְשָֹפֶק. וכבר זכרנום באות הסמ"ך.

שׁפר  
אַף־נַֽחֲלָת שָֽׁפְרָה עָלָֽי (תהלים טז, ו). הַנֹּתֵן אִמְרֵי־שָֽׁפֶר (בראשית מט, כא), תרגום יְפֵה־תֹאַר (בראשית לט, ו) שַׁפִּיר בְּרֵיוָא. וכן בארמית מִלְכִּי יִשְׁפַּר עֲלָיךְ (דניאל ד, כד). וכמוהם בְּרוּחוֹ שָׁמַיִם שִׁפְרָה (איוב כו, יג), והבי"ת במלת ברוחו נוספת או תהיה ה"א שפרה נוספת. או תהיה בן ארבע אותיות בשקל תחרה מן כִּי אַתָּה מְתַֽחֲרֶה בָאָרֶז (ירמיה כב, טו), כן יאמר משפרה אשפרה, ישפרה, תשפרה, נשפרה, כמו וְאֵיךְ תְּתַֽחֲרֶה (ירמיה יב, ה). ויש מפרשים שִׁפְרָה נטה אותם כאהל מן וְנָטָה אֶת־שַׁפְרִורוֹ [שַׁפְרִירוֹ] עֲלֵיהֶֽם (ירמיה מג, י), שפירושו אהלו ותהיה ה"א שפרה במקום אות הכפל כמו בָּֽזְאוּ נְהָרִים (ישעיה יח, ב) שהוא כמו בָּֽזְזוּ כן שפרה כמו שפרר. שׁוֹפַר תְּרוּעָה (ויקרא כה, ט). כַּשּׁוֹפָר הָרֵם קוֹלֶךָ (ישעיה נח, א), פירוש כמו אם תתקע בשופר כן הרם קולך. שֽׁוֹפְרוֹת הַיּֽוֹבְלִים (יהושע ו, ד), ידוע. וְאֶשְׁפָּר אֶחָד (שמואל ב' ו, יט), האל"ף נוספת ופירושו חלק מן הבשר. ויתכן שיהיה נגזר מהענין הראשון כלומר חלק יפה. ורבותינו ז"ל שמוה מלה מורכבת משלש תיבות שאמרו (פסחים לו, ע"ב) אחד מששה בפר.

שׁפת  
י"י תִּשְׁפֹּת שָׁלוֹם לָנוּ (ישעיה כו, יב), וְלַֽעֲפַר־מָוֶת תִּשְׁפְּתֵֽנִי (תהלים כב, טז), תערוך, תערכני. שְׁפֹת הַסִּיר שְׁפֹת (יחזקאל כד, ג), ערוך אותה על השפתים, והם הכירים שעליהם הקדרות או כסא הברזל אנד"ץ בלע"ז. ונקרא בלשון שנים לפי שהוא מקום שפיתת שתי קדירות וְהַֽשְׁפַתַּיִם טֹפַח אֶחָד (שם מ, מג). אִם־תִּשְׁכְּבוּן בֵּין שְׁפַתָּיִם (תהלים סח, יד), כלומר במקום שפל כזה עוד תהיו נחפים בכסף. ויונתן תרגם וְהַֽשְׁפַתַּיִם טֹפַח אֶחָד וְעָנְקְלִין נַפְקִין פְּשַׁח חָד. והם ווי העמודים שתולין בהם הקרבנות ומפשיטים אותם. רֹבֵץ בֵּין הַֽמִּשְׁפְּתָֽיִם (בראשית מט, יד), בין שתי המערכות והם שתי משאות שעומסים עליו מזה אחד ומזה אחד, ובלע"ז בל"ש. והוא כל כך חזק שרובץ בין המשפתים וקם עמהם.

שׁצף  
בְּשֶׁצֶף קֶצֶף (ישעיה נד, ח), בשש נקודות, ענינו לפי מקומו במעט קצף כמו שאמר (שם נד, ז) בְּרֶגַע קָטֹן עֲזַבְתִּיךְ.

שֹק  
שַׂק תָּפַרְתִּי עֲלֵי גִלְדִּי (איוב טז, טו), וּפִתַּחְתָּ הַשַּׂק מֵעַל מָתְנֶיךָ (ישעיה כ, ב), פִּתַּחְתָּ שַׂקִּי (תהלים ל, יב), וַיָּשֶׂם שַׂק בְּמָתְנָיו (בראשית לז, לד), וַיְכַס שַׂק (יונה ג, ו), וְחִגְרוּ שַׂקִּים (איכה ב, י), השק הוא לבוש צמר או חגור צמר ילבש אדם אותו על בשרו והוא פחות ועבה וקשה כי בעת הצער והאבל ילבש אדם אותו או יחגור. וַיִּפְתַּח הָֽאֶחָד אֶת־שַׂקּוֹ (בראשית מב, כז), אמתחתו. ואפשר שיהיה שרש אילו שָֹקַק. והדגש בחבורו יוכיח.

שׁקק  
בָּעִיר יָשֹׁקּוּ (יואל ב, ט), כְּמַשַּׁק גֵּבִים שֹׁקֵק בּֽוֹ (ישעיה לג, ד), וְדֹב שׁוֹקֵק (משלי כח, טו). והשם כְּמַשַּׁק גֵּבִים (ישעיה לג, ד). ומשקל אחר וּבֶן־מֶשֶׁק בֵּיתִי (בראשית טו, ב), וכלו סגול בשקל מֶכֶס, וּמֶמֶר לְיֽוֹלַדְתּֽוֹ (משלי יז, כה). וההתפעל בהכפל בו גם פ"א הפעל יִשְׁתַּקְשְׁקוּן בָּֽרְחֹבוֹת (נחום ב, ה), ענינם ענין ההליכות בהתמדה והם מלשון שׁוֹק.

שׁקד  
שָׁוְא שָׁקַד שׁוֹמֵֽר (תהלים קכז, א), כַּֽאֲשֶׁר שָׁקַדְתִּי עֲלֵיהֶם (ירמיה לא, כז), וַיִּשְׁקֹד י"י עַל־הָרָעָה (דניאל ט, יד), נָמֵר שֹׁקֵד עַל־עָרֵיהֶם (ירמיה ה, ו), לִשְׁקֹד עַל־דַּלְתֹתַי (משלי ח, לד), וְנִכְרְתוּ כָּל־שֹׁקְדֵי אָֽוֶן (ישעיה כט, כ), שִׁקְדוּ וְשִׁמְרוּ (עזרא ח, כט), ענין המהירות וההשתדלות וההתמדה על הדבר. מַקֵּל שָׁקֵד (ירמיה  א, יא), בָּטְנִים וּשְׁקֵדִֽים (בראשית מג, יא), וַיִּגְמֹל שְׁקֵדִֽים (במדבר יז, כג), ידוע. וגם הוא לקוח מהענין הראשון כי עץ השקד ימהר להנץ משאר העצים. וכן אמר לנביא הֵיטַבְתָּ לִרְאוֹת כִּֽי־שֹׁקֵד אֲנִי עַל־דְּבָרִי (ירמיה א, יב), נראה כי שָׁקֵד מלשון שוקד. והפעל ממנו [פִּעֵל] שְׁלֹשָׁה גְבִעִים מְשֻׁקָּדִים (שמות כה, לג), מפותחים כדמות שקדים.  ובדרך ההשאלה וְיָנֵאץ הַשָּׁקֵד (קהלת יב, ה), והוא רומז בו על השיבה שהיא לבנה כדמות נץ השקד. ויש מפרשים השקד אבר המשגל ויהיה וְיָנֵאץ על זה הפירוש כמו וַיִנְאַץ בְּזַֽעַם־אַפּוֹ (איכה ב, ו). רוצה לומר שימאס המשכב מרוב חלישתו כמו שאמר (שם) וְתָפֵר הָֽאֲבִיּוֹנָה. ורבותינו ז"ל פירשו (שבת קנב, ע"א) השקד זו קליבוסתא, ויהיה וינאץ על זה הפירוש ויתגדל שזה העצם שהוא למעלה מן העגבות יתגדל ויראה בימי הזקנה מכחישות הבשר ומיובש הלחות. 

שֹקד  
נִשְׂקַד עֹל פְּשָׁעַי (איכה א, יד), ענינו לפי מקומו נקשר או נתחבר. ובויקרא רבה (פרשה כט. דף קצט, ע"ב) אני י"י מלמדך להועיל מסקדנא לך כהדין מססא דמסקיד לתורתא, כלומר אהיה עמך תמיד להנהיגך כמו שהמלמד דבק תמיד בפרה להנהיגה. ורבינו האיי ז"ל הביא ראיה מדברי רבותינו ז"ל (בבא קמא בב, ע"א) כלבא בסקדא וגדיא בסרכא. 

שׁקה  
וְהִשְׁקָה אֶת־נַחַל הַשִּׁטִּֽים (יואל ד, יח), וְגַם הַגְּמַלִּים הִשְׁקָֽתָה (בראשית כד, מו) הַמַּשְׁקֶה וְהָֽאֹפֶה (שם מ, ה), שַׂר הַמַּשְׁקִים (שם מ, ב), וַיַּשְׁקְ אֶת־צֹאן לָבָן (שם כט, י), וַיַּשְׁקְ כִּתְהֹמוֹת רַבָּֽה (תהלים עח, טו). והשם וְכָל־מַשְׁקֶה (ויקרא יא, לד), עַל־מַשְׁקֵהוּ (בראשית מ, כא), מִמַּשְׁקֵה יִשְׂרָאֵל (יחזקאל מה, טו) ושלא נזכר פעלו מהדגוש [פֻּעַל] וּמֹחַ עַצְמוֹתָיו יְשֻׁקֶּֽה (איוב כא, כד). והשם בתמורת למ"ד הפעל ביו"ד וְשִׁקּוּי לְעַצְמוֹתֶֽיךָ (משלי ג, ח), שַׁמְנִי וְשִׁקּוּיָֽי (הושע ב, ז). ובו"ו תמורת למ"ד הפעל וְשִׁקֻּוַי בִּבְכִי מָסָֽכְתִּי (תהלים קב, י), ענין המשקה כענין המשתה אלא שהמשתה על הפועל והמשקה על המפעיל. ותרגום יונתן מִמַּשְׁקֵה יִשְׂרָאֵל מִפַּטְמָא דְיִשְרָאֵל, כלומר מן הטוב שבצאנם ומן השמנים והוא על דרך וּמֹחַ עַצְמוֹתָיו יְשֻׁקֶּֽה. וכן מקום שמשקים הבהמות נקרא שוקת וַתְּעַר כַּדָּהּ אֶל־הַשֹּׁקֶת (בראשית כד, כ), והתי"ו תמורת ה"א למ"ד הפעל והיה דינו עם הה"א שׁוֹקָה בפלס שׁוֹאָה, תּוֹעָה וכשהומרה הה"א בתי"ו הושבה המלה מלעיל כמו עֲטָרָה, עֲטֶרֶת, גְּבִירָה, גִּבֶרֶת. והקבוץ והוא משקל אחר בְּשִֽׁקֲתוֹת הַמָּיִם (שם ל, לח). 

שׁקט  
וְשָׁקַט וְשַֽׁאֲנַן (ירמיה ל, י), וְלֹֽא־שָׁקַטְתִּי וְֽלֹא־נָחְתִּי (איוב ג, כו), וְהָאָרֶץ שָֽׁקְטָה (יהושע יא, כג). אֶרֶץ יָֽרְאָה וְשָׁקָֽטָה (תהלים עו, ט), פירוש יראה מן השם יתברך ושקטה מלהלחם על ישראל כמו שאמו מִגַּֽעֲרָתְךָ אֱלֹהֵי יַֽעֲקֹב נִרְדָּם וְרֶכֶב וָסֽוּס (שם ז). אַל־תֶּחֱרַשׁ וְאַל־תִּשְׁקֹט אֵֽל (שם פג, ב), אֶשְׁקֳוטָה [אֶשְׁקֳטָה] וְאַבִּיטָה בִמְכוֹנִי (ישעיה יח, ד), הקו"ף בקמץ חטף. שֹׁקֵט וּבֹטֵחַ (שופטים יח, ז), וְשֹׁקֵט הוּא אֶל־שְׁמָרָיו (ירמיה מח, יא) ישֶׁבֶת וְשֹׁקָֽטֶת (זכריה א, יא). והשם וְשָׁלוֹם וָשֶׁקֶט אֶתֵּן עַל־יִשְׂרָאֵל בְּיָמָֽיו (דברי הימים א' כב, ט), בשש נקודות. והכבד [הִפְעִיל] הִשָּׁמֵר וְהַשְׁקֵט (ישעיה ז, ד), בְּהַשְׁקֵט וּבְבִטְחָה (שם ל, טו), מקור או שם. הַשְׁקֵט לֹא יוּכָֽל (ירמיה מט, כג), בְּהַשְׁקִט אֶרֶץ מִדָּרֽוֹם (איוב לז, יז). ואשר הם פועלים יוצאים וְהוּא יַשְׁקִט וּמִי יַרְשִׁעַ (שם לד, כט), לְהַשְׁקִיט לוֹ מִימֵי רָע (תהלים צד, יג), וְאֶרֶךְ אַפַּיִם יַשְׁקִיט רִֽיב (משלי טו, יח). ענינם ענין הנחה ומרגוע. 

שׁקל  
וְשָׁקַל בַּפֶּלֶס הָרִים (ישעיה מ, יב), כֶּסֶף יִשְׁקֹל (שמות כב, טז), וָֽאֶשְֽׁקֲלָה־לּוֹ אֶת־הַכֶּסֶף (ירמיה לב, ט), וָֽאֶשְֽׁקֲלָה עַל־יָדָם (עזרא ח, כו), שניהם הקו"ף בשוא ופתח. וָֽאֶשְׁקֳולָה [וָֽאֶשְׁקֳלָה] לָהֶם אֶת־הַכֶּסֶף (שם ח, כה) בקמץ חטף. והנפעל נִשְׁקַל הַכֶּסֶף (שם ח, לג), וְלֹא יִשָּׁקֵל כֶּסֶף מְחִירָֽהּ (איוב כח, טו), לוּ שָׁקוֹל יִשָּׁקֵל כַּעְשִׂי (שם ו, ב). והשם וְלָֽקַחְתָּ לְךָ מֹאזְנֵי מִשְׁקָל (יחזקאל ה, א), בֶּקַע מִשְׁקָלוֹ (בראשית כד, כב). ומשקל אחר עם התי"ו וּצְדָקָה לְמִשְׁקָלֶת (ישעיה כח, יז). ובחולם בְּמִשְׁקוֹל עֶשְׂרִים שֶׁקֶל לַיּוֹם (יחזקאל ד, י). ועם התי"ו וְאֶת־מִשְׁקֹלֶת בֵּית אַחְאָב (מלכים ב, כא, יג). ומשקל אחד בְּשֶׁקֶל הַקֹּדֶשׁ (שמות ל, יג), בשש נקודות. עֶשְׂרִים גֵּרָה הַשֶּׁקֶל (שם).

שׁקם  
וְשִׁקְמוֹתָם בַּֽחֲנָמַֽל (תהלים עח, מז), כַּשִּׁקְמִים אֲשֶֽׁר־בַּשְּׁפֵלָה (מלכים א' י, כז), שִׁקְמִים גֻּדָּעוּ (ישעיה ט, י), וּבוֹלֵס שִׁקְמִֽים (עמוס ז, יד), פירוש סירות שקמים היה לוקט למאכל בקריו, והם מין ממיני התאנים. או יהיה שקמים שם הפירות עצמם כמו תְּאֵנָה, תְּאֵנִים, שהוא שם הפרי ושם העץ.

שׁקע  
וְשָֽׁקְעָה כִּיאֹר מִצְרָֽיִם (עמוס ט, ה), תִּשְׁקַע בָּבֶל (ירמיה נא, סד), וַתִּשְׁקַע הָאֵֽשׁ (במדבר יא, ב). והנפעל וְנִגְרְשָׁה וְנִשְׁקְהָ [וְנִשְׁקְעָה] (עמוס ח, ח). והכבד [הִפְעִיל] וּבְחֶבֶל תַּשְׁקִיעַ לְשֹׁנֽוֹ (איוב מ, כה), רוצה לומר ובלשונו תשקיע חבל כמו וַתָּשֶׂם בַּפּוּךְ עֵינֶיהָ (מלכים ב' ט, ל), שִׁלְחוּ בָאֵשׁ מִקְדָּשֶׁךָ (תהלים עד, ז). אָז אַשְׁקִיעַ מֵֽימֵיהֶם (יחזקאל לב, יד), והשם וּמִשְׁקַע־מַיִם תִּשְׁתּוּ וְאֵת הַנּוֹתָרִים בְּרַגְלֵיכֶם תִּרְפֹּשֽׂוּן (שם לד, יח), ענינם כענין עומק. ופירוש ומשקע מים תשתו כי כשהמים רבים יש בהם עומק ורצונו לומר שתשתו המים כשהם רבים וזכים טרם שיחסרו ויגיעו אל הטיט ואל הרפש, או טרם שתדלתו אותם שהם זכים. וכן פירוש אָז אַשְׁקִיעַ מֵֽימֵיהֶם, לפי שתהיה הארץ הרבה מאין אדם ובהמה ולא יעברו במים יהיו המים זכים כמו שאמר לא תדלחם רגל אדם עור ופרסות בהמה לא תדלחם (שם לב, יג), כי כשתדלתם רגל אדם ובהמה הם עבורים, וכשלא תעבור בם רגל אדם ובהמה יהיו זכים כשמן וזהו שאמר וְנַֽהֲרוֹתָם כַּשֶּׁמֶן אוֹלִיךְ (שם). ועיקר הלשון לשון עומק מצולה. לתרגום צָֽלֲלוּ כַּֽעוֹפֶרֶת (שמות טו, י) אִשְׁתְּקָעוּ כַּאֲבָרָא. תרגום ירושלמי כְּבַלַּע אֶת־הַקֹּדֶשׁ (במדבר ד, כ) כד משקע ותרגום הָטְבְּעוּ בַבֹּץ רַגְלֶךָ (ירמיה לח, כב) אִשְׁתְּקָעָא בִּבְהָתָא רִגְלָךְ. 

שׁקף  
וְצֶדֶק מִשָּׁמַיִם נִשְׁקָֽף (תהלים פה, יב), בְּעַד אֶשְׁנַבִּי נִשְׁקָֽפְתִּי (משלי ז, ו), נִשְׁקְפָה וַתְּיַבֵּב (שופטים ה, כח), כִּי רָעָה נִשְׁקְפָה מִצָּפוֹן (ירמיה ו, א), וְנִשְׁקָפָה עַל־פְּנֵי הַיְשִׁימֹֽן (במדבר כא, כ), הַנִּשְׁקָף עַל־פְּנֵי הַיְשִׁימֹֽן (שם כג, כח), ענין השגחה והצצה. ונשתמשו בו לשון נפעל לפי שהעומד במקום גבוה ומביט הוא נשקף מביטים אליו, לפיכך אמר הַשְׁקִיפָה מִמְּעוֹן קָדְשְׁךָ מִן־הַשָּׁמַיִם (דברים כו, טו), כי הקדוש ברוך הוא משקיף ואינו נשקף. וכן וַיַּשְׁקֵף אֲבִימֶלֶךְ (בראשית כו, ח), כי היה במקום שהיה רואה אותם והם לא היו רואים אותו. וַתַּשְׁקֵף בְּעַד הַחַלּֽוֹן (מלכים ב' ט, ל), שהיתה רואה אותם והם לא היו רואים אותה עד שקרב יהוא אל השער. וַיַּשְׁקִפוּ עַל־פְּנֵי סְדֹם (בראשית יח, טז). חַלּוֹנֵי שְׁקֻפִים אֲטֻמִֽים (מלכים א' ו, ד), אמר בו התרגום פְּתִיחָן מִלְגָיו וּסְתִימָן מִלְבָרָא. ובדברי רבותינו ז"ל מצאנו בהפוך זה ואמרו (מנחות פו, ע"ב) פתוחים מבחוץ ואטומים מבפנים ולא כדרך שאר חלונות, להראות שאינו צריך לאורה. אֶל־הַמַּשְׁקוֹף וְאֶל־שְׁתֵּי הַמְּזוּזֹת (שמות יב, כב), הוא המפתן העליון אשר על מזוזה השער, נקרא כן לפי שהוא נשקף תמיד. או נקרא כן לפי שהדלת מכה עליו תמיד. ותרגום וּשְׁדוּפֹת קָדִים (בראשית מא, ו) וּשְׁקִיפָן קִדּוּם כלומר מוכות רוח קדים תרגום וַיִּסְפֹּק אֶת־כַּפָּיו (במדבר כד, י) וּשְׁקָפִנּוּן לִידוֹהִי. והחכם רבי אברהם אבן עזרא ז"ל כתב כי המשקוף הוא חלון שיעשו על הפתח, ישקיפו ממנו כשאדם קורא בשער לראות מי הקורא, וזה ידוע בארץ ישמעאל שיעשו החלונות על הפתחים להשקיף משם. וּשְׁקֻפִים שְׁלֹשָׁה טוּרִים (מלכים א' ז, ד), זה לעומת זה תרגם יונתן וּכְלֵנְסָא תְּלַת סִדְרִין. וכן וְכָל־הַפְּתָחִים וְהַמְּזוּזוֹת רְבֻעִים שָׁקֶף (שם ז, ה), מְרַבְּעִין וַחֲפָן כְּלֵנְסָא. ובדברי רבותינו ז"ל (ראש השנה פרק שני משנה ב. דף כב, ע"ב) מביאין כלונסות של ארז, ומודלה על גבי כלונסות (חולין ף, ע"ב) פירושו בדים. ותרגום וּבִנְקִיקֵי הַסְּלָעִים (ישעיה ז, יט) וּבִשְׁקִיפֵי כֵיפַיָא. וכן תרגום וּבִסְעִפֵי הַסְּלָעִים (ישעיה ב, כא) מפני שמשקיפין מהן בעבור גבהן.

שׁקץ  
כִּי לֹֽא־בָזָה וְלֹא שִׁקַּץ (תהלים כב, כה), אַל־תְּשַׁקְּצוּ אֶת־נַפְשֹׁתֵיכֶם (ויקרא יא, מג), וְאֶת־נִבְלָתָם תְּשַׁקֵּֽצוּ (שם יא, יא), שַׁקֵּץ תְּשַׁקְּצֶנּוּ (דברים ז, כו). והשם וְלָתֵת שִׁקּוּץ שֹׁמֵם (דניאל יב, יא). והקבוץ וְעַל כְּנַף שִׁקּוּצִים מְשֹׁמֵם (שם ט, כז), וַתִּרְאוּ אֶת־שִׁקּוּצֵיהֶם (דברים כט, טז), אִישׁ שִׁקּוּצֵי עֵינָיו הַשְׁלִיכוּ (יחזקאל כ, ז). ומשקל אחר שֶׁקֶץ הוּא לָכֶֽם (ויקרא יא, יב), בשש נקודות. ענינם ענין תועבה.

שׁקר  
אִם־תִּשְׁקֹר לִי וּלְנִינִי (בראשית כא, כג). והשם מִדְּבַר־שֶׁקֶר תִּרְחָק (שמות כג, ז), בשש נקודות. אֹיְבַי שֶׁקֶר (תהלים לה, יט), שֶׁקֶר רְדָפוּנִי (שם קיט, פו), דֹּבֵר שְׁקָרִים (שם קא, ז), בְּשִׁקְרֵיהֶם וּבְפַֽחֲזוּתָם (ירמיה כג, לב). והכבד [פִּעֵל] וְלֹֽא־שִׁקַּרְנוּ בִּבְרִיתֶֽךָ (תהלים מד, יח), לֹא יְשַׁקֵּר וְלֹא יִנָּחֵם (שמואל א' טו, כט), בָּנִים לֹא יְשַׁקֵּרוּ (ישעיה סג, ח), וְלֹֽא־תְכַֽחֲשׁוּ וְלֹֽא־תְשַׁקְּרוּ (ויקרא יט, יא), ענין הכזב והבגד. ותרגום מַדּוּעַ נִבְגַּד אִישׁ בְּאָחִיו (מלאכי ב, י) מָא דֵין נְשַׁקֵר גְבַר בַּאֲחוֹהִי. אך יש מהם ענין חִנָּם, אֹיְבַי שֶׁקֶר, שֶׁקֶר רְדָפוּנִי, לַשֶּׁקֶר שָׁמַרְתִּי (שמואל א' כה, כא), הִנֵּה לַשֶּׁקֶר עָשָׂה עֵט שֶׁקֶר סֹֽפְרִֽים (ירמיה ח, ח). וכן מלת שָׁוְא כמו שכתבנו. 

שֹקר  
[פִּעֵל] וּֽמְשַׂקְּרוֹת עֵינָיִם (ישעיה ג, טז), כלומר מחדדות אותם ורומזות בהם ובלע"ז גיננט"ץ [ציניי"ר קו"ן לוקיי"ו]. ותרגום עַיִן שְׁזָפַתּוּ (איוב כ, ט) עֵינָא סְקַרְתֵּיהּ. ובדברי רבותינו ז"ל (בראשית רבה פרשה יח. דף כ, עד) אברא אותה מן העין תהיה סקרנית, עמדה חוה והיתה סקרנית שנאמר ותרא האשה.

שׁרר  
שָׁרְרֵךְ אַגַּן הַסַּהַר (שיר השירים ז, ג). לֹֽא־כָרַּת שָׁרֵךְ (יחזקאל טז, ד), בדגש הרי"ש לחסרון הכפל. ובמשקל אחר וְאֹנוֹ בִּשְׁרִירֵי בִטְנֽוֹ (איוב ט, טז), הוא הטבור. וענין אחר כִּי בִּשְׁרִרוּת לִבִּי אֵלֵךְ (דברים כט, יח), ענינו הבטת לבי ומחשבותי. וכן לְמַעַן שׁוֹרְרָי הַוְשַׁר [הַיְשַׁר] לְפָנַי דַּרְכֶּֽךָ (תהלים ה, ט), יָשֹׁר עַל־אֲנָשִׁים (איוב לג, כז), ואם כתבנו אותם בשרש שׁוּר מאין הכרע. ויש מפרשים בִּשְׁרִרוּת בחוזק מענין שריר וקים בדברי רבותינו ז"ל (בבא בתרא קב, ע"א).

שֹרר  
לִהְיוֹת כָּל־אִישׁ שׂרֵר בְּבֵיתוֹ (אסתר א, כב). וההתפעל כִּֽי־תִשְׂתָּרֵר עָלֵינוּ גַּם־הִשְׂתָּרֵֽר (במדבר טז, יג). ויתכן להיות מזה השרש וַיָּשַׂר אֶל־מַלְאָךְ (הושע יב, ה), בִּי שָׂרִים יָשׂרוּ (משלי ח, טז). וכבר כתבנו אותה בשרש שֹוֹר, אבל וַיָּשַׂר בַּמְּגֵרָה (דברי הימים א, כ, ג) אִם־יִתְגַּדֵּל הַמַּשּׂוֹר (ישעיה י, טו), כתבנום בשרש נָשַֹר כי הוא שרשם באמת.

שׁרב  
וְלֹֽא־יַכֵּם שָׁרָב וָשָׁמֶשׁ (ישעיה מט, י), ענינו החום. וְהָיָה הַשָּׁרָב לַֽאֲגָם (שם לה, ז), פירוש מקום המדבר והחורב. ותרגום אֲכָלַנִי חֹרֶב (בראשית לא, מ) אֲכַלְנִי שַׁרְבָא.

שֹרג  
וּבַגֶּפֶן שְׁלֹשָׁה שָֽׂרִיגִם (בראשית מ, י), שעפים. הִלְבִּינוּ שָֽׂרִיגֶֽיהָ (יואל א, ו). והתתפעל ממנו יִשְׂתָּרְגוּ עָלוּ עַל־צַוָּארִי (איכה א, יד), כלומר יסתבכו. וכן שלא נזכר פועלו מהדגוש [פֻּעַל] גִּידֵי פַֽחֲדָו [פַֽחֲדָיו] יְשׂרָֽגוּ (איוב מ, יז), ותרגום שְׂבָכִים מַֽעֲשֵׂה שְׂבָכָה (מלכים א' ז, יז) סְרִיגַן עוֹבַד סְרִיגָא. ובמשנה (מועד קטן פרק ראשון משנה ח. דף ח, ע"ב) ומסרגין את המטות.

שֹרד  
וְהַשְּׂרִידִים שָֽׂרְדוּ מֵהֶם (יהושע י, כ), פָּלִיט וְשָׂרִיד (איכה ב, כב), שְׂרִידֵי חָרֶב (ירמיה לא, א), ידוע. יְתָֽאֲרֵהוּ בַשֶּׂרֶד (ישעיה מד, יג), בשש נקדות. הוא חוט הצבע שמסמן בו הנגר מה שרוצה לכרות מן העץ. וְאֵת בִּגְדֵי הַשְּׂרָד (שמות לא, י), בגדי העבודה, ואינם בגדי כהונה רק בגדים עשויים לכסות המזבח והשולחן והמנורה בנסוע המחנה. וכתב רבנו שלמה ז"ל כי לפיכך נקראו בגדי שרד שהם עשויים כמין קלעים דמתרגמינן סרדין.

שׁרה  
אִם־לֹא שֵֽׁרִותִךָ [שֵֽׁרִיתִיךָ] לְטוֹב (ירמיה טו, יא), כתב רבי יהודה בזה השורש וגם רבי יונה כתבו כן ופירשו שהוא דומה לתרגום וּמְשָׁרֵא קִטְרִין (דניאל ה, יב). וכבר כתבנוהו בשרש שָׁאַר. ואדוני אבי ז"ל פירש מזה תַּֽחַת־כָּל־הַשָּׁמַיִם יִשְׁרֵהוּ (איוב לז, ג), כלומר יתיר קשור העבים וימטיר על כנפות הארץ. שָֽׁרוֹתַיִךְ מַֽעֲרָבֵךְ (יחזקאל כז, כה), כתבנוה בשרש שׁוּר. וַיִּלְבַּשׁ צְדָקָה כַּשִּׁרְיָן (ישעיה נט, יז), בֵּין הַדְּבָקִים וּבֵין הַשִּׁרְיָן (מלכים א' כב, לד). [ובחולם] וּמִשְׁקַל הַשִּׁרְיוֹן (שמואל א' יז, ה). וְשִׁרְיוֹן קַשְׂקַשִּׂים (שם), ופירוש עשוי מעשה קשקשים. ובה"א חֲנִית מַסָּע וְשִׁרְיָֽה (איוב מא, יח), היא התחרה. והקבוץ בחלם וְשִׁרְיֹנוֹת וּקְשָׁתוֹת (דברי הימים ב' כו, יד), אזברג בלע"ז. ומזה השרש עוד וְכָל־מִשְׁרַת עֲנָבִים (במדבר ו, ג), ידוע בדברי רבותינו ז"ל (שבת פרק ראשון משנה ה. דף יז, ע"ב) אין שורין דיו וסממנין. וכן אמרו (ברכות פרק שלישי משנה ה. י דף כב, ע"ב) ולא במי משרה. וכן פירשו מזה תַּֽחַת־כָּל־הַשָּׁמַיִם יִשְׁרֵהוּ (איוב לז, ג). חֲבַצֶּלֶת הַשָּׁרוֹן (שיר השירים ב, א), הָיָה הַשָּׁרוֹן כָּֽעֲרָבָה (ישעיה לג, ט), פירשו בו ארץ מישור ומקום דשן. וכן וְעַל־הַבָּקָר הָֽרֹעִים בַּשָּׁרוֹן (דברי הימים א' כז, כט). שִׁטְרַי [שִׁרְטַי] הַשָּֽׁרוֹנִי שם.

שֹרה  
וּבְאוֹנוֹ שָׂרָה אֶת־אֱלֹהִֽים (הושע יב, ד), כִּֽי־שָׂרִיתָ עִם־אֱלֹהִים (בראשית לב, כט). והשם לְםַרְבֵּה [לְמַרְבֵּה] הַמִּשְׂרָה (ישעיה ט, ו), ידוע.

שֹרט  
וְשֶׂרֶט לָנֶפֶשׁ (ויקרא יט, כח) בשש נקודות. לֹא יִשְׂרְטוּ שָׂרָֽטֶת (ויקרא כא, ה) והנפעל שָׂרוֹט יִשָּׂרֵטוּ (זכריה יב, ג). אמרו רבותינו ז"ל (קדושין לה, סוף ע"ב) שריטה וגדידה אחת היא.

שֹרך  
אִם־מִחוּט וְעַד שְׂרוֹךְ־נַעַל (בראשית יד, כג), וְלֹא נִתַּק שְׂרוֹךְ נְעָלָֽיו (ישעיה ה, כז), רצועות הנעל. והפעל הכבד ממנו [פִּעֵל] מְשָׂרֶכֶת דְּרָכֶֽיהָ (ירמיה ב, כג), כלומר מבלבלת דרכיה ורצה סביב כמו שקושרין השרוך סביב לנעל.

שֹרע  
שָׂרוּעַ וְקָלוּט (ויקרא כב, כג), ענינו עודף. וכן אמרו רבותינו ז"ל (תורת כהנים פרשת אמור אל הכהנים) שרוע זה שנשמטה ירכו והוא מושך רגלו, והנה הוא עודף. וההתפעל ממנו כִּֽי־קָצַר הַמַּצָּע מֵֽהִשְׂתָּרֵעַ (ישעיה כה, כ).

שֹרף  
אֲשֶׁר שָׂרַף י"י (ויקרא י, ו), וְשָׂרַף אֶת־הַפָּרָה (במדבר יט, ה), עַל־פִּרְשָׁהּ יִשְׂרֹֽף (שם). וַיִּשְׂרֹף בָּאֵשׁ (שמות לב, כ), פירוש התיך העגל באש לבטל צורתו ואחר כך טחנו בפצירה פים, כי הזהב לא ישרף אבל יותך. וְאֶת־הָעִיר הַזֹּאת תִּשְׂרֹף בָּאֵֽשׁ (ירמיה לח, כג), פירוש אתה תהיה גורם שתהיה נשרפת העיר אם לא תצא אל הכשדים, וכאלו אתה שורף אותה. וְהִנֵּה שְׂרוּפָה בָּאֵשׁ (שמואל א' ל, ג), עָרֵיכֶם שְׂרֻפוֹת אֵשׁ (ישעיה א, ז). וַיִּשְׂרְפוּ־לוֹ שְׂרֵפָה גְּדוֹלָה עַד־לִמְאֹֽד (דברי הימים ב' טו, יד), וּֽבְמִשְׂרְפוֹת אֲבוֹתֶיךָ הַמְּלָכִים הָרִֽאשֹׁנִים אֲשֶׁר־הָיוּ לְפָנֶיךָ כֵּן יִשְׂרְפוּ־לָךְ (ירמיה לד, ה), הוא ששורפין על המלכים מטתן וכלי תשמישין. וכן בדברי רבותינו ז"ל (סנהדרין נב, ע"ב) שורפין על המלכים ולא מדרכי האמורי שנאמר בשלום תמות ובמשרפות אבותיך וגו' מכאן ששורפים על המלכים. ומה הן שורפין עליהן? מטתן וכלי תשמישן. ויש מפרשים השרפה לשון הקטרה יעשו למת כדי שלא יסריח בשרו. וכן כתוב וַיַּשְׁכִּיבֻהוּ בַּמִּשְׁכָּב אֲשֶׁר מִלֵּא בְּשָׂמִים וּזְנִים מְרֻקָּחִים בְּמִרְקַחַת מַֽעֲשֶׂה וַיִּשְׂרְפוּ־לוֹ שְׂרֵפָה גְּדוֹלָה וגו' (דברי הימים ב' טז, יד), וכן וַיִּשְׂרְפוּ אֹתָם שָֽׁם (שמואל א' לא, יב). ויש לפרש וישרפו אותם שם ששרפו הבשר. ולפי שנשתהו ימים אולי העלה הבשר רמה ולא רצו לקברם כן עם התולעים ושרפו הבשר ואחרי כן קברו העצמות. וכן כתוב (שם יג) וַיִּקְחוּ אֶת־עַצְמֹתֵיהֶם וַיִּקְבְּרוּ וגו'. לְבִלְתִּי שְׂרֹף אֶת־הַמְּגִלָּה (ירמיה לו, כה). והשם הַשְּׂרֵפָה אֲשֶׁר שָׂרַף י"י (ויקרא י, ו), אֶל־תּוֹךְ שְׂרֵפַת הַפָּרָֽה (במדבר יט, ו). ומשקל אחר וְהָיוּ עַמִּים מִשְׂרְפוֹת שִׂיד (ישעיה לג, יב), וּֽבְמִשְׂרְפוֹת אֲבוֹתֶיךָ (ירמיה לד, ה). והתאר גָּפְרִית וָמֶלַח שְׂרֵפָה כָל־אַרְצָהּ (דברים כט, כב), פירוש בגפרית ומלח תהיה שרפה כל ארצה. ושלא נזכר פועלו מהדגוש [פֻּעַל] וְהִנֵּה שׂרָף (ויקרא י, טז). והנפעל שָׂרוֹף יִשָּֽׂרְפוּ (שמואל ב' כג, ז), וְהָעִיר הַזֹּאת לֹא תִשָּׂרֵף בָּאֵשׁ (ירמיה לח, יז). ויש מפרשים מזה הענין וּנְשָׂאוֹ דּוֹדוֹ וּמְסָֽרְפוֹ (עמוס ו, י), ואף על פי שנכתב בסמ"ך וכבר כתבנוהו באות הסמ"ך. מִשְׂרְפוֹת מַיִם (יהושע יא, ח), נקרא כן המקום לפי שהיו מימיו נובעין חמין כחמי טבריה וזולתם. ויונתן תרגם חַרְצֵי יַמָא. והוא שעושין חריצין וממשיכין לתוכן מים מן הים והחמה שורפתם והם נעשות מלח שלינ"ש בלע"ז. עֲשֵׂה לְךָ שָׂרָף (במדבר כא, ח), הַנְּחָשִׁים הַשְּׂרָפִים (שם ו), נקראו כן לפי שהן שורפין בהבל פיהם. שָׂרָף מְעוֹפֵֽף (ישעיה יד, כט), אומרים כי יש נחשים ימצאו בארץ כוש יש להם כנפים ויעופו בהם. או פירוש מעופף מדלג למרחוק וכאילו הוא עוף. וכן בדברי רבותינו ז"ל (שבת כו, ע"א) אין מדליקים בצרי מפני שהוא עף, פירוש נע מן הנר ונרתז הנה והגה. שְׂרָפִים עֹֽמְדִים (שם ו, ב), מלאכי אש.

שׁרץ  
שָׁרַץ אַרְצָם (תהלים קה, ל), וְשָׁרַץ הַיְאֹר (שמות ז, כח), אֲשֶׁר שָֽׁרְצוּ הַמַּיִם (בראשית א, כא), שִׁרְצוּ בָאָרֶץ (שם ט, ז), הַשֹּׁרֵץ עַל־הָאָרֶץ (שם ו, כא), כָל־נֶפֶשׁ חַיָּה אֲשֶׁר־יִשְׁרֹץ (יחזקאל מז, ט). שֶׁרֶץ נֶפֶשׁ חַיָּה (בראשית א, כ), בשש נקודות, ענינם ענין ההולדה עם הרבוי. ודעת התרגום ענין תנועה שתרגם שרץ רְחֵישׁ, והשרצים מתנועעים על הארץ.

שׁרק  
וְשָׁרַק לוֹ מִקְצֵה הָאָרֶץ (ישעיה ה, כו), שָֽׁרְקוּ וַיָּנִעוּ רֹאשָׁם (איכה ב, טו), יִשְׁרֹק י"י לַזְּבוּב (ישעיה ז, יח), יִשֹּׁם וְיִשְׁרֹק (ירמיה יט, ח), אֶשְׁרְקָה לָהֶם וַֽאֲקַבְּצֵם (זכריה י, ח). שְׁרִקוֹת עֲדָרִים (שופטים ה, טז), וְיֹֽשְׁבֶיהָ לִשְׁרֵקָה (מיכה ו, טז). ענין השריקה הנעות השפתים בקול.


שֹרק  
נְטַעְתִּיךְ שׂוֹרֵק (ירמיה ב, כא), וַיִּטָּעֵהוּ שֹׂרֵק (ישעיה ה, ב), וְלַשּֽׂרֵקָה בְּנִי אֲתֹנוֹ (בראשית מט, יא). הָלְמוּ שְׂרוּקֶּיהָ (ישעיה טז, ח), נכתב בו הנח עם הדגש. והוא המשובח ממיני הגפן. וכתב הרב אבן גיאת שהוא מין הטוב מן הגפנים שהענבים לא ימצא בהם חרצן. ותרגום יונתן(ישעיה ה, ב) כְּמַצַב גֶפֶן בְּחִירָא. ויש מפרשים כן עֹֽבְדֵי פִשְׁתִּים שְׂרִיקוֹת (שם יט, ט), המשובח ממין הפשתן וכן יקרא בלשון ערבי א"ל שר"ק הטור שבמשי. שְׂרֻקִּים וּלְבָנִֽים (זכריה א, ח), מצויירים כלומר שעינם אדום ולבן ושחור כאילו הם נקודים או טלואים. וכן עובדי פשתים שריקות, כלומר מנקדים בצבעים. וכן בדברי רבותינו ז"ל (קידושין לא, סוף ע"א) לובשי סריקין של זהב, כלומר מלבוש מצוייר של זהב. ויש מפרשים שְֹרֻקִּים מתוקנים במסרק. וכן בדברי רבותינו ז"ל (מועד קטן י, ע"ב) רבא שרא לסרוקי סוסיא, כלומר להסריק הסוס במסרק של ברזל. וכן בדברי רבותינו (כלים פרק שנים עשר. משנה ב, דף כא, ע"א) קנה מאזנים של שריקות טמא פירוש מוכרי פשתן שרוק.

שׁרשׁ  
בַּל־שֹׁרֵשׁ בָּאָרֶץ גִּזְעָם (ישעיה מ, כד), נְטַעְתָּם גַּם־שֹׁרָשׁוּ (ירמיה יב, ב), הקמץ בעבור הזקף. והם מבנין פעל הכבד אשר על דרך המרובע, כי בלא הזקף בשוא כמו כּוֹנְנוּ חִצָּם עַל־יֶתֶר (תהלים יא, ב) ואם אין שרשם אחד בנינם אחד. וכבד אחר [הִפְעִיל] הַבָּאִים יַשְׁרֵשׁ יַֽעֲקֹב (ישעיה כז, ו), וַתַּשְׁרֵשׁ שָׁרָשֶׁיהָ (תהלים פ, י), אֱוִיל מַשְׁרִישׁ (איוב ה, ג), וענינם נתינת השרש בארץ. ופירוש אֱוִיל מַשְׁרִישׁ נותן שרש ומתחזק במעשיו. והשם אשר נבנה הפעל ממנו שֹׁרֶשׁ פֹּרֶה (דברים כט, יז), שָׁרְשִׁי פָתוּחַ (איוב כט, יט), עַל־שָׁרְשֵׁי רַגְלַי (שם יג, כז), הָפַךְ מִשֹּׁרֶשׁ הָרִֽים (שם כח, ט), וְשָׁרְשֵׁי הַיָּם כִּסָּֽה (שם לו, ל), שָׁרְשָׁם בַּֽעֲמָלֵק (שופטים ה, יד), פירוש שרשם היה נלחם בעמלק, הוא יהושע שהיה משבט אפרים. וכבד אחר [פִּעֵל] והוא בענין ההפך וְשֵֽׁרֶשְׁךָ מֵאֶרֶץ חַיִּים (תהלים נב, ז), כלומר יעקר שרשך. וּבְכָל־תְּבוּאָתִי תְשָׁרֵֽשׁ (איוב לא, יב). ושלא נזכר פעלו ממנו [פֻּעַל] וְֽצֶאֱצָאַי יְשֹׁרָֽשׁוּ (שם לא, ח), כלומר יעקרו שרשיהם.

שׁרת  
[פִּעֵל] וְשֵׁרֵת אֶת־אֶחָיו (במדבר ח, כו), וְשֵֽׁרְתוּ אֹתֽוֹ (שם ג, ו), וַיְשָׁרֶת אֹתָם (בראשית מ, ד) וּֽמְשָֽׁרְתִים אֶת־הַבָּיִת (יחזקאל מד, יא), אֵילֵי נְבָיוֹת יְשָׁרְתוּנֶךְ (ישעיה ס, ז), וּמַלְכֵיהֶם יְשָׁרְתוּנֶךְ (שם ס, י), האתנחתא בשניהם בתי"ו ולפיכך הנו"ן נקודה בסגול. לְשָׁרֵת בְּשֵׁם־י"י (דברים יח, ה), לִפְנֵי הָֽעֵדָה לְשָֽׁרְתָֽם (במדבר טז, ט), מְשָׁרֵת מֹשֶׁה (שם יא, כח), וִֽיהוֹשֻׁעַ מְשָֽׁרְתוֹ (שמות כד, יג). מְשָׁרַת אֶת־הַמֶּֽלֶךְ (מלכים א' א, טו), משפטו משרתת. והשם וַיַּֽעֲשֵׂהוּ כֵלִים לְבֵֽית־י"י כְּלֵי שָׁרֵת (דברי הימים ב' כד, יד), אֶת־כָּל־כְּלֵי הַשָּׁרֵת (במדבר ד, יב).

שֹרת  
וַתִּקַּח אֶת־הַמַּשְׂרֵת (שמואל ב' יג, ט), תרגום מַּֽחֲבַת (ויקרא ב, ה) מַסְרִיתָא שרט"ן בלע"ז. 

שׁת  
וַֽחֲשׂוּפַי שֵׁת (ישעיה כ, ד), כתבנוהו בשרש שׁוּת.

שׁתת  
שַׁתּוּ בַשָּׁמַיִם פִּיהֶם (תהלים עג, ט), כַּצֹּאן לִֽשְׁאוֹל שַׁתּוּ (שם מט, טו), כתבנום בשרש שׁוּת.

שׁתה  
וּמַיִם לֹא שָׁתָה (שמות לד, כח), אֲשֶׁר יִשְׁתֶּה אֲדֹנִי בּוֹ (בראשית מד, ה), וַיֵּשְׁתְּ מִן־הַיַּיִן (שם ט, כא), וּשְׁתוּ בְּיַיִן מָסָֽכְתִּי (משלי ט, ה), בַּל־יִשְׁתָּיֽוּן (תהלים עח, מד). ומה שאמרו רבותינו ז"ל (עירובין סד, ע"א) שָׁתוּי אל יתפלל הוא שם תאר לא פעול, כי המים או היין הוא שתוי על דרך פעול או נשתה על דרך נפעל, אבל מה שאמרו הם שתוי הוא תאר כמו עָצוּם. ואמרו בלשון הזה להפריד בינו ובין שִׁכּוֹר, כי השתוי לא שתה כל כך כמו השכור לפיכך אם התפלל תפלתו תפלה שהרי יכול לדבר בפני המלך, אבל השכור הוא ששתה כל כך שאינו יכול לדבר בפני המלך לפיכך אם התפלל תפלתו תועבה. והשם מִשְׁתֶּה וְשִׂמְחָֽה (אסתר ט, כב). והקבוץ משתים, וּמִיֵּין מִשְׁתָּיו (דניאל א, ה), וְיֵין מִשְׁתֵּיהֶם (שם א, טז). ומשקל אחר בִּגְבוּרָה וְלֹא בַשְּׁתִֽי (קהלת י, יז), פירוש אפילו בעת שיאכלו לבם ודעתם בגבורה, לא בשתיה. ועם ה"א וְהַשְּׁתִיָּה כַדָּת (אסתר א, ח). והנפעל וְכָל־מַשְׁקֶה אֲשֶׁר יִשָּׁתֶה (ויקרא יא, לד), ידוע. אוֹ בִֽשְׁתִי אוֹ בְעֵרֶב (שם יג, מח), הוא החוט ההולך לאורך הבגד והערב הוא ההולך לרחבו, ויש מפרשים מזה בִּגְבוּרָה וְלֹא בַשְּׁתִֽי, כלומר לא בבלבול ובערוב כמו השתי שהוא מעורב עם העיב כלומר שאין דעתם מבולבל במאכל ובתענוגים אלא דעתם זך בגבורה. ומן השרש הזה עַד שְׁתֽוֹתֵיהֶם (שמואל ב' י, ד), בשקל בְּנוֹתֵיהֶם, שְׁמוֹתֵיהֶם. וכבר פירשנו אותו בשרש שׁוּת.

שׁתל  
וְשָׁתַלְתִּי אָנִי (יחזקאל יז, כב), בְּהַר מְרוֹם יִשְׂרָאֵל אֶשְׁתֳּלֶנּוּ (שם יז, כג), והוא מפואר התי"ו בקמץ חטף. כְּעֵץ שָׁתוּל עַֽל־פַּלְגֵי מָיִם (תהלים א, ג), כַּֽאֲשֶׁר־רָאִיתִי לְצוֹר שְׁתוּלָה בְנָוֶה (הושע ט, יג), וְהִנֵּה שְׁתוּלָה הֲתִצְלָח (יחזקאל יז, י). כִּשְׁתִלֵי זֵיתִים (תהלים קכח, ג), ענינם ענין נטיעה.

שׁתם  
שְׁתֻם הָעָֽיִן (במדבר כד, ג), פתוח העי"ן. ובדברי רבותינו ז"ל (עבודה זרה פרק חמישי משנה ז. דף סט, ע"א), כדי שישתום ויסתום ויגוב.

שׁתן  
מַשְׁתִּין בְּקִֽיר (שמואל א' כה, כב), זה הלשון נודע בדברי רבותינו ז"ל בהטלת מי רגלים באמרם (בבא בתרא יט, ע"ב) לא ישתין בצד כותלו של חבירו אלא אם כן הרחיק ממנו שלשה טפחים. וזולת זה הרבה. ומה שאמר משתין בקיר הוא אומר על הכלב שדרכו להשתין בקיר, רצונו לומר שלא ישאר לו דבר עד הכלב המשתין בקיר. וכן פירשו רבותינו ז"ל שאמרו (שם) מאי דדרכיה לאשתוני בקיר לא שביקנא ליה ומאי ניהו כלבא. ויונתן תרגם מַשְׁתִּין בְּקִֽיר יְדַע מַדָע, רצה משתין בקיר כמו משית בקיר רוצה לומר בקירות הלב.

שׁתק  
יִשְׁתֹּק מָדֽוֹן (משלי כו, כ), וְיִשְׁתֹּק הַיָּם מֵֽעָלֵינוּ (יונה א, יא), וַיִּשְׂמְחוּ כִֽי־יִשְׁתֹּקוּ (תהלים קז, ל), ענין השתיקה ידוע.

 ואשר הם בני ארבע אותיות

שֹגשֹג  
בְּיוֹם נִטְעֵךְ תְּשַׂגְשֵׂגִי (ישעיה יז, יא), מענין יִשְׂגֶּה־אָחוּ בְלִי־מָֽיִם (איוב ח, יא), וכן הוא עקר שרשו שָֹגֶה.

שׁלהב  
יֹֽנַקְתּוֹ תְּיַבֵּשׁ שַׁלְהָבֶת (איוב טו, ל), לֹֽא־תִכְבֶּה לַהֶבֶת שַׁלְהֶבֶת (יחזקאל כא, ג). וכן שַׁלְהֶבֶתְיָֽה (שיר השירים ח, ו), ואם היא מלה אחת ענינה שתי מלות רוצה לומר שלהבת גדולה. וכן דרך המקרא כשרוצה להגדיל הדבר סומך אותו אל השם יתעלה, וכן מַאְפֵּלְיָה (ירמיה ב, לא) והדומים להם שכתבנו בשרש אָפַל. שלהבת כמו לְהֶבֶת ונסמך להבת אל שלהבת כמו אַדְמַת־עָפָר (דניאל יב, ב) מִטִּיט הַיָּוֵן (תהלים מ, ג), ותרגום פְּנֵי לְהָבִים פְּנֵיהֶֽם (ישעיה יג, ח) אַפֵּי שַׁלְהוֹבִין אַפֵּיהוֹן, וכן בְּלַבַּת־אֵשׁ (שמות ג, ב) תרגומו בְּשַׁלְהוֹבִית אֶשָּׁתָא. 

שׁנאן  
אַלְפֵי שִׁנְאָן (תהלים סח, יח), נהגו במלה הזאת לקרוא המלאכים בזה הלשון שנאנים. ויש אומרים ששרשו שָׁנָה והאל"ף תמורת היו"ד הבאה תמורת למ"ד הפעל בפלס קִנְיָן, בִּנְיָן, רוצה לומר אלפים שנים.

שׁנהב  
שֶׁנְהַבִּים וְקֹפִים וְתֻכִּיִּֽים (מלכים א' י, כב). אמר בו התרגום שֵׁן דְפִיל.

שׁעשׁע  
וְשִֽׁעֲשַׁע יוֹנֵק (ישעיה יא, ח), אֲנִי תּוֹרָתְךָ שִֽׁעֲשָֽׁעְתִּי (תהלים קיט, ע), רוצה לומר בתורתך. תַּנְחוּמֶיךָ יְֽשַֽׁעַשְׁעוּ נַפְשִֽׁי (שם צד, יט), בפתח השי"ן והעי"ן. זה הבנין נבנה על דרך פִּעֵל. ושלא נזכר פועלו ממנו [פֻּעַל] וְעַל־בִּרְכַּיִם תְּשָׁעֳשָֽׁעוּ (ישעיה סו, יב). וההתפעל בְּחֻקֹּתֶיךָ אֶֽשְׁתַּֽעֲשָׁע (תהלים קיט, טז). והשם גַּם־עֵדֹתֶיךָ שַֽׁעֲשֻׁעַי (שם קיט, כד), וָאֶֽהְיֶה שַֽׁעֲשֻׁעִים יוֹם יוֹם (משלי ח, ל). ענינכם כענין שחוק ושמחה רפור"ט בלע"ז.

שקערר  
שְׁקַֽעֲרוּרֹת יְרַקְרַקֹּת (ויקרא יד, לז), גם הוא בן ארבע אותיות אלא שנכפלה בו הרביעית ופירשו בו שחורות. ובתורת כהנים (פרשת מצורע) שוקעו ומראיהם אדמדם או בירקרק. ודומה כי המלה היא מורכבת מן שקע ומן שער כי הוא ענין שחרות ועבירות כמו שַֽׁעֲרֽיּרִיָּה [שַֽׁעֲרֽוּרִיָּה] (הושע ו, י).

שׁרבט  
שַׁרְבִיט הַזָּהָב (אסתר ד, יא), ענינו כמו שבט. 

שֹרעף  
בְּרֹב שַׂרְעַפַּי בְּקִרְבִּי (תהלים צד, יט), בְּחָנֵנִי וְדַע שַׂרְעַפָּֽי (שם קלט, לג), ענינו ענין מחשבותי כמו שעיפי.

שׁרשׁר  
שַׁרְשְׁרֹת גַּבְלֻת (שמות לט, טו). והחסרון הרי"ש שַֽׁרְשֹׁת גַּבְלֻת (שם כח, כב), ענינו כמו שלשלאות. וכן בדברי רבותינו ז"ל (שביעיות פרק רביעי משנה י. דף לח ע"ב) החרובין משישרשו, ענינו כמו ישלשלו. ועוד אמרו (מדות פרק שלישי משנה ח. דף לו, ע"א) ושרשרות של זהב היו קבועות בתקרת האולם. 

ובן חמש אותיות

שׁעטנז  
לֹא תִלְבַּשׁ שַֽׁעַטְנֵז (דברים כב, יא), הוא בגד כלאים צמר ופשתים. ורבותינו ז"ל פירשו (כלאים פרק תשיעי משנה ח. דף לג, ע"ב) המלה מורכבת משלש תיבות שוע, טווי, ונוז וכל אחד מהם אסור משום כלאים. שוע לשון שעיעות, תרגום חֶלְקַת צַוָּארָֽיו (בראשית כז, טז) שְׁעִיעוּת צַוְרֵיהּ והוא שטורפין צמר ופשתים זה עם זה ועושים מהם לבדים שקורין בלע"ז פלטר"י. טווי שטורפין צמר ופשתים וטווין אותו כאחת, או טווין צמר לבדו ופשתים לבדו וחוזרין ושוורין שני החוטין. נוז באריגת הצמר עם הפשתים או תכיפה במחט. ומן התורה אינו אסור אלא עד שיהיו שלשתן כאחד שוע, טווי, ונוז.

נשלמה אות השׁי"ן

א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת


אות התי"ו 
תא     תאב     תאה     תאם     תאן     תאר     תבה     תבל     תבן     תהה     תהם     תוה     תוך     תור     תזז     תתח     תחשׁ     תחת     תישׁ     תכך     תכה    תכל     תכן     תלל     תלה     תלם     תלע     תמם     תמד     תמה     תמז     תמך     תמל     תמר     תנן     תנה     תנך     תנר     תעב     תעה     תער     תפף     תפח     תפל     תפר     תפשֹ     תפת     תקן     תקע     תקף     תרז     תרן     תרע     תרף     תרשֹ     תשׁע     תלתל     תעתע     תחרא     תחרה 


תא  
וְהַתָּא שֵׁשׁ־אַמּוֹת (יחזקאל מ, יב), אֶל־תָּא הָֽרָצִֽים (מלכים א' יד, כח), וּבֵין הַתָּאִים חָמֵשׁ אַמּוֹת (יחזקאל ט, ז), וְתָאֵי הַשַּׁעַר (שם מ, י), וּגְבוּל לִפְנֵי הַתָּאוֹת (שם מ, יב), ואפשר כי שרש תא תָּאָה או תָּוָה. התא הוא היציע וכבר פירשנו יציע בשרשו.

תאב  
תָּאַבְתִּי לִֽישׁוּעָתְךָ (תהלים קיט, קעד), הִנֵּה תָּאַבְתִּי לְפִקֻּדֶיךָ (שם קיט, מ). גָּרְסָה נַפְשִׁי לְתַֽאֲבָה (שם קיט, כ), ענין תאוה וחשק. והפעל הכבד [פִּעֵל] והוא בהפך הענין מְתָאֵב אָֽנֹכִי אֶת־גְּאוֹן יַֽעֲקֹב (עמוס ו, ח), ובלע"ז דשטלנט"א.

תאה  
תְּתָאוּ לָכֶם (במדבר לד, ז), פירש תגבילו ואפשר שהאל"ף תמורת ו"ו כאשר כתב רבי יהודה. וּתְאוֹ וָזָֽמֶר (דברים יד, ה), הוא שור הבר. וכן כְּתוֹא מִכְמָר (ישעיה נא, כ), והוא הפוך האותיות כמו כֶּשֶֹב וכֶבֶשֹ ופירושו כתוא במכמר.

תאם  
וְיִהְיוּ תֹֽאֲמִם מִלְּמַטָּה (שמות כו, כד), פועלים. והשם תָּאֳמֵי צְבִיָּֽה (שיר השירים ז, ד) האל"ף בקמץ חטף על משקל אָהֳלֵי אֱדוֹם (תהלים פג, ז). ומשקל אחר תְּאוֹמֵי צְבִיָּה הָרוֹעִים בַּשּׁוֹשַׁנִּֽים (שם ד, ה), והאל"ף בחלם מן וְהִנֵּה תְאוֹמִים בְּבִטְנָֽהּ (בראשית לח, כז), בפלס רְחוֹקִים, קְרוֹבִים. והונחה האל"ף והוטלה תנועתה על התי"ו וַיִּמְלְאוּ יָמֶיהָ לָלֶדֶת וְהִנֵּה תוֹמִם בְּבִטְנָֽהּ (שם כה, כד). והפעל הכבד ממנו [הִפְעִיל] שֶׁכֻּלָּם מַתְאִימוֹת (שיר השירים ו, ו), כלומר שכולם יולדות תאומים.

תאן  
וְאֵין תְּאֵנִים בַּתְּאֵנָה (ירמיה ח, יג) וּתְאֵנָתִי לִקְצָפָה (יואל א, ז), וּתְאֵֽנֵיכֶם וְזֵֽיתֵיכֶם (עמוס ד, ט), ידוע.

תאר  
וְתָאַר הַגְּבוּל (יהושע טו, ט). והכבד [פִּעֵל] יְתָֽאֲרֵהוּ בַשֶּׂרֶד (ישעיה מד, יג), האל"ף בשוא ופתח. וּבַמְּחוּגָה יְתָֽאֳרֵהוּ (שם), האל"ף בקמץ חטף. הַמְּתֹאָר הַנֵּעָֽה (יהושע יט, יג). והשם יְפֵה־תֹאַר (בראשית לט, ו), כְּתֹאַר בְּנֵי הַמֶּֽלֶךְ (שופטים ח, יח), לֹא־תֹאַר לוֹ וְלֹא הָדָר (ישעיה נג, ב), וְאִישׁ תֹּאַר (שמואל א' טו, יח), מַֽה־תָּֽאֳרוֹ (שם א' כח, יד), חָשַׁךְ מִשְּׁחוֹר תָּֽאֳרָם (איכה ד ח). ובא בחלם שלא כמנהג וְתֹֽאֲרוֹ מִבְּנֵי אָדָֽם (ישעיה נב, יד). ובא כמוהו וּפֹֽעֲלוֹ לֹא יִתֶּן־לֽוֹ (ירמיה כב, יג). ענינם הצורה והתכונה והסימן.

תבה  
צֵא מִן־הַתֵּבָה (בראשית ח, טז), תֵּבַת עֲצֵי־גֹפֶר (שם ו, יד), ידוע. ואפשר ששרש המלה תיב בפלס צֵידָה, שֵֹיבָה. אבל רבי יונה כתבו בזה השרש בפלס לֶחֶם הַפֶּחָה (נחמיה ה, יח).

תבל  
וּמִי שָׂם תֵּבֵל כֻּלָּֽהּ (איוב לד, יג), יִשְׁפֹּֽט־תֵּבֵל בְּצֶדֶק (תהלים ט, ט), שָׂם תֵּבֵל כַּמִּדְבָּר (ישעיה יד, יז), הוא שם כלל לכל ארצות הישוב.

תבן  
גַּם־תֶּבֶן גַּם־מִסְפּוֹא (בראשית כד, כה), בשש נקודות.  כְּהִדּוּשׁ מַתְבֵּן (ישעיה כה, י), ידוע. 

תהה  
הָֽיְתָה תֹהוּ וָבֹהוּ (בראשית א, ב), ענין שממה. וכבר פירשנוהו בשרש בָּהָה. 

תהם  
בְּהַֽעֲלוֹת עָלַיִךְ אֶת־תְּהוֹם (יחזקאל כו, יט), מֵי תְּהוֹם רַבָּה (ישעיה נא, י) עַל־פְּנֵי תְהוֹם (בראשית א, ב), תְּהוֹם רֹֽמְמָתְהוּ (יחזקאל לא, ד). ובלשון זכר תְּהוֹם אֶל־תְּהוֹם קוֹרֵא (תהלים מב, ח), תְּהוֹם אָמַר (איוב כח, יד), הוא מקום המים הרבים ורבוי המים בכלל הוא שיקרא תהום. והקבוץ תְּהֹמֹת יְכַסְיֻמוּ (שמות טו, ה), קָֽפְאוּ תְהֹמֹת בְּלֶב־יָֽם (שם טו, ח). וַיַּשְׁקְ כִּתְהֹמוֹת רַבָּֽה (תהלים עח, טו), פירוש השקה אותם מהצורים במדבר כמו מתהומות רבד. ורבה על כל אחת ואחת מהתהומות. וכבר כתבנו הדומים להם בחלק הדקדוק. ואפשר שיהיה רבה תאר אל המשקה. וַיּוֹלִיכֵם בַּתְּהֹמוֹת כַּמִּדְבָּֽר (תהלים קו, ט), ופירושו במקום שהיו בו תהומות הוליכם בחרבה כמו במדבר שאין בו מים. וכן אמר מֽוֹלִיכָם בַּתְּהֹמוֹת כַּסּוּס בַּמִּדְבָּר לֹא יִכָּשֵֽׁלוּ (ישעיה סג, יג), וּמִתְּהוֹמוֹת הָאָרֶץ תָּשׁוּב תַּֽעֲלֵֽנִי (תהלים עא, כ). 

תוה  
וְהִתְוִיתָ תָּו (יחזקאל ט, ד), הֶן־תָּוִי שַׁדַּי יַֽעֲנֵנִי (איוב לא, לה), וּקְדוֹשׁ יִשְׂרָאֵל הִתְווּ (תהלים עח, מא). וכבד אחר [פִּעֵל] וַיְתָו [וַיְתָיו] עַל־דַּלְתוֹת הַשַּׁעַר (שמואל א' כא, יד), ענין סימן וכתיבה. ופירוש וּקְדוֹשׁ יִשְׂרָאֵל הִתְווּ שמו בלבבם גבול וסימן שלא יוכל לעברו, וזה שהיו מנסים אותו והיו חושבים שלא יוכל לעשותו. 

תוך  
וַיְבַתֵּר אֹתָם בַּתָּוֶךְ (בראשית טו, י), וְהָעִיר בַּתָּוֶךְ (במדבר לה, ה). ובסמיכות נחה עי"ן הפעל בְּתוֹךְ הָעִיר (שמואל א' ט, יד), מֵעַל תּוֹךְ הָעִיר (יחזקאל יא, כג), תּוֹךְ הַנַּחַל (דברים ג, טז), בְּתוֹךְ הַיָּם (שמות יד, טז), וַתָּקָם בְּתוֹךְ הַלַּיְלָה (מלכים א' ג, כ), כֹּל אֲשֶׁר בְּתוֹכוֹ יִטְמָא (ויקרא יא, לג) וְשָֽׁכַנְתִּי בְתוֹכֵךְ (זכריה ב, יד). וביו"ד נוספת בְּֽתוֹכֵכִי יְֽרוּשָׁלָם (תהלים קטז, יט). בְּתוֹךְ אֲרָצוֹת נְשַׁמּוֹת (יחזקאל ל, ז), בְּתֽוֹךְ־עָרִים נַֽחֲרָבוֹת (שם), רוצה לומר בכלל הנשמות והנחרבות תהיה נחשבת ונזכרת. והתאר וְהַבְּרִיחַ הַתִּיכֹן (שמות כו, כח), רֹאשׁ הָֽאַשְׁמֹרֶת הַתִּֽיכוֹנָה (שופטים ז, יט), אמצעי אמצעית. ותרגם יונתן פֶּתַח הַצֵּלָע הַתִּיכֹנָה (מלכים א' ו, ח), תַּרְעָא דִמְחִיצָתָא אַרְעִיתָא פְּתִיחַ לְעִבַּר בֵּיתָא. ולא היתה דעתו לתרגם תִּיכֹנָה ארעיתא, אלא רוצה לומר כי פֶּתַח הַצֵּלָע הַתִּיכֹנָה שבתחתיות היה פתוח אֶל־כֶּתֶף הַבַּיִת הימנית וכל האחרות היו פתוחות זו לתוך זו, כי חמשה תאים היו בדרום וחמש בצפון ועל גביהם שניים ושלישים ועל התיכונה התחתונה שבחמשה שהיו בדרום אמר שהיתה פתוחה לכותל הבית הדרומי. ויש בשרש הזה ענין קרוב לזה תֹּךְ וּמִרְמָֽה (תהלים נה, יב), מִתּוֹךְ וּמֵחָמָס (שם עב, יד), והוא ענין מרמה. ובא בזה הלשון, לפי שהאדם המרמה חבירו יצפון בלבו השנאה ומראה לו שהוא אוהבו. 

תור  
תַּרְתִּי בְלִבִּי (קהלת ב, ג), אֲשֶׁר תָּרוּ אֹתָהּ (במדבר יג, לב), וְלֹא תָתוּרוּ אַֽחֲרֵי לְבַבְכֶם (שם טו, לט), לְבַד מֵֽאַנְשֵׁי הַתָּרִים וְהַסֹּֽחֲרִים (דברי הימים ב' ט, יד), פירוש התרים עם הסוחרים הקטנים מעטי הסחורות והעסקים שהם מחפשים הרבה על המקח והממכר לפי שעסקם מועט והסוחרים הם הסוחרים הגדולים. והפעל הכבד [הִפְעִיל] וַיָּתִירוּ בֵֽית־יוֹסֵף (שופטים א, כג), ענין חקירה וחפוש. ומזה יְתוּר הָרִים מִרְעֵהוּ (איוב לט, ח), שם בפלס יְקוּם, יְבוּל. ומזה לדעת התרגום דֶּרֶךְ הָֽאֲתָרִים (במדבר כא, א), והאל"ף נוספת. וְתֹר וְגוֹזָֽל (בראשית טו, ט), וְהִקְרִיב מִן־הַתֹּרִים (ויקרא ,א, יד), וְעָשָׂה אֶת־הָֽאֶחָד מִן־הַתֹּרִים (שם יד, ל), שְׁתֵּי תֹרִים (שם ה, ז), ידוע. ואמר הָאֶחָד בלשון זכר ואמר שְׁתֵּי בלשון נקבות להודיע שהזכר והנקבה כשרים. ומזה אַל־תִּתֵּן לְחַיַּת נֶפֶשׁ תּוֹרֶךָ (תהלים עד, יט), המשיל כנסת ישראל לתור כמו שהמשיל אותה גם כן ליונה. תֹּר נַֽעֲרָה וְנַֽעֲרָה (אסתר ב, יב), ענינו זמן. וּרְאִיתַנִי כְּתוֹר הָֽאָדָם הַמַּֽעֲלָה (דברי הימים א' יז, יז), כתכונת האדם, פירוש זאת המעלה והגדולה שדברת עלי תכונת האדם הגדול היא, אבל אני מה אנכי ומה ביתי. לפיכך אמר המעלה כלומר ראיתני בתכונה גדולה בתכונת האדם הגדול ואף על פי שאני קטן ונבזה. וכן וְזֹאת תּוֹרַת הָֽאָדָם (שמואל ב' ז, יט). ואפשר להיות מזה השרש וְזֹאת הַתּוֹרָה (דברים ד, מד), תּוֹרַת י"י תְּמִימָה (תהלים יט, ח), וכולם שוים בזה הענין כי פירושם ענין תכונה כמו שפירשנו בשרש יָרָה. וקרוב לזה נָאווּ לְחָיַיִךְ בַּתֹּרִים (שיר השירים א, י), הם הפנינים המחוברים ומסודרים על סדר התכונה. 

תזז  
[הִפְעִיל] הֵסִיר הֵתַֽז (ישעיה, יח, ו), פתח בסוף פסוק ענינו כרת. ובמשנה (חולין פרק שני משנה ג. דף נו, ע"א) התיז את הראש בבת אחת פסולה. ואף על פי שקורין אות בדגש כמו הִפִּיל אפשר שאין הקריאה נכונה ותהיה קריאתו הנכונה בצרי הֵתֵז על משקל הֵחֵל הַנָּֽגֶף (במדבר יז, יא). או הֵתַז בפתח כמו שהוא בכתב. ואם תהיה קריאתו בדגש יהיה במקום הנח כמו בעתידי הכפל שבאו בדגש. ויתכן לומר עוד כי התז מנחי העי"ן על משקל אֶת־בְּרִיתִי הֵפַֽר (בראשית יז, יד). אבל רבי יהודה שמהו מפעלי הכפל. ויש להביא ראיה לכפלו מדברי רבותינו ז"ל (פסקא דפרה) רוח תזזית והיא רוח רעה המסירה דעתו של אדם. וכן התז כמו הסיר.

תתח  
כְּקַשׁ נֶחְשְׁבוּ תוֹתָח (איוב סא, כא), הם החיצים והוא שם כלל לכל.  

תחשׁ  
וָֽאֶנְֽעֲלֵךְ תָּחַשׁ (יחזקאל טז, י), פירוש עור תחש. והקבוץ וְעֹרֹת תְּחָשִׁים (שמות כה, ה). אמרו רבותינו ז"ל (שבת כח, ע"ב) תחש שהיה בימי משה בריה בפני עצמה היה וטהור היה ויש לו גוונים הרבה. וזהו שתרגם אנקלוס סַסְגּוֹנָא שש ושמח בגוונים הרבה שיש לו. ובמדרש אחר ששה גוונים יש לו זהו ששגונא. 

תחת  
עַיִן תַּחַת עַיִן (שמות כא, כד), וכאשר יחובר עם הכינויים יהיה בלשון רבים נַפְשֵׁנוּ תַחְתֵּיכֶם (יהושע ב, יד). וכן יאמר תַּחְתָּיו, תַּחְתֶּיךָ, תַּחְתֵּי בלשון רבים כולם. ובא כינוי המדבר לעצמו בנו"ן ויו"ד תַּרְחִיב צַֽעֲדִי תַּחְתֵּנִי (שמואל ב' כב, לז), תַּכְרִיעַ קָמַי תַּחְתֵּֽנִי (שם ב' כב, מ), וּמֹרִיד עַמִּים תַּחְתֵּֽנִי (שם ב' כב, מח). וכן כינוי הנקבה הנסתרת וַיִּסְגֹּר בָּשָׂר תַּחְתֶּֽנָּה (בראשית ב, כא), והמשפט על המנהג תַּחְתִּי, תַּחְתֶּיה. תַּחַת הַֽנַּֽעֲצוּץ (ישיה נה, יג), תַּחַת הֱיוֹתֵךְ עֲזוּבָה וּשְׂנוּאָה (שם ס, טו), תַּחַת אֲבֹתֶיךָ יִהְיוּ בָנֶיךָ (תהלים מה, יז), הֲתַחַת אֱלֹהִים אָנֹכִי (בראשית ל, ב). תַּחְתָּיו מִבָּנָיו (ויקרא ו, טו), כלומר הכהן המשרת במקומו מבניו. הֲתַחַת זֹאת לֹא יוּמַת שִׁמְעִי (שמואל ב' יט, כב), פירוש בעבור ההכנעה הזאת אשר עשה תכפר לו ולא יומת כי קלל את משיח י"י. תַּחַת אֲשֶׁר לֹֽא־עָבַדְתָּ (דברים כח, מז), בעבור כך וכך, או מקום כך וכך כלומר שהיה הדבר ההוא תשלום הדבר שעבר. תַּחְתֶּיךָ יֻצַּע רִמָּה (ישעיה יד, יא), שְׁאוֹל מִתַּחַת רָֽגְזָה לְךָ (שם יד, ט), מִתַּחַת שָֽׁרָשָׁיו יִבָשׁוּ (איוב יח, טז). התאר בֵּֽית־חוֹרֹן תַּחְתּוֹן (יהושע טז, ג), הַיָּצִועַ [הַיָּצִיעַ] הַתַּחְתֹּנָה (מלכים א' ו, ו), אבל מִלִּפְנֵי הַשַּׁעַר הַתַּחְתּוֹנָה (יחזקאל מ, יט), הה"א נוסף ולא לנקבה כי המלה מלעיל. ועם יו"ד היחש תַּחְתִּיִּם שְׁנִיִּם וּשְׁלִשִׁים (בראשית ו, טז), עַד־שְׁאוֹל תַּחְתִּית (דברים לב, כב), מִשְּׁאוֹל תַּחְתִּיָּֽה (תהלים פו, יג), גֻּלֹּת תַּחְתִּיּֽוֹת (יהושע טו, יט), יָבֹאוּ בְּֽתַחְתִּיּוֹת הָאָֽרֶץ (תהלים סג, י). רֻקַּמְתִּי בְּֽתַחְתִּיּוֹת אָֽרֶץ (שם קלט, טו), רמז לרחם שהוא מקום שפל ואפל. כל אלו והדומים להם תחת ממש. ומזה תַּכְרִיעַ קָמַי תַּחְתֵּֽנִי, וּמֹרִיד עַמִּים תַּחְתֵּֽנִי, שזכרנו. וקרוב לזה תַּחְתָּו [תַּחְתָּיו] לֵאמֹר לְמִי־אָרֶץ (שמואל ב' ג, יב), רצונו לומר בסוד ובסתר שלח לו למי ארץ, כלומר למי תאות הארץ והמלכות כי אם לך. ויש לפרש למי ארץ לשון שבועה. שְׁבוּ אִישׁ תַּחְתָּיו (שמות טז, כט), במקומו. וְעָמַדְנוּ תַחְתֵּינוּ (שמואל א' יד, ט), במקומינו, תַּֽחַת־רְשָׁעִים סְפָקָם (איוב לד, כו), כלומר במקומם הכם לעין רואם. 

תישׁ  
זַרְזִיר מָתְנַיִם אוֹ־תָיִשׁ (משלי ל, לא), או הנה במקום ו"ו החיבור. או יהיה או כמשמעו כלומר זה או זה כל אחד מטיב צעד ולכת. וּתְיָשִׁים עֶשְׂרִים (בראשית לב, טו), ידוע.

תכך  
רָשׁ וְאִישׁ תְּכָכִים (משלי כט, יג). תֹּךְ וּמִרְמָֽה (תהלים נה, יב). מִתּוֹךְ וּמֵחָמָס (שם עב, יד), ענין שבר. ופירושו תוך ומרמה שמשבר האדם הבוטח בו ולא ישמר ממנו ומרמה אותו בפיו. וכבר כתבנו אותו בשרש תוּך אלא שרבי יהודה חיוג הביא אותו עם איש תככים בענין אחד. והגאון רב סעדיה ז"ל פירש תככים מן תּוֹךְ הַבַּיִת (שמואל ב' ד, ו) אשר הוא בינוני, ואמר רָשׁ וְאִישׁ תְּכָכִים ראוי לעשות להם חסד כי יש בינונים שיסתירו עָנְיָם וישמרו מעלתם למען יהיו בכבוד ועל כן אמר כי רָשׁ וְאִישׁ תְּכָכִים במעלה אחת הם ועל כן צריכים לחמלה. 

תכה  
[פֻּעַל] וְהֵם תֻּכּוּ לְרַגְלֶךָ (דברים לג, ג), בפלס וְשֻׁפּיּ [וְשֻׁפּוּ] עַצְמֹתָיו (איוב לג, כא), ענינו לפי מקומו נתחברו והלכו לרגליך. שֶׁנְהַבִּים וְקֹפִים וְתֻכִּיִּֽים (מלכים א' י, כב), אמר בו התרגום וְטַוָסִין. והטווס ידוע שקורין לו בלע"ז פאוו"ן. ויש מפרשים תכיים החיה שקורין בלע"ז [נאט"ו] מיימו"ן. 

תכל  
פְּתִיל תְּכֵֽלֶת (במדבר טו, לח), וּתְכֵלֶת וְאַרְגָּמָן (שמות כה, ד), הוא העין שקורין בלע"ז בל"ב [אזור"ו אולטר"ו מארי"ן]. והוא צבוע בדם חלזון עם סמנים ידועים.

תכן  
וְתֹכֵן רוּחוֹת י"י (משלי טז, ב). והנפעל וְלֹא [וְלוֹ] נִתְכְּנוּ עֲלִלֽוֹת (שמואל א' ב, ג), הַדְּרָכַי לֹא יִתָּֽכְנוּ (יחזקאל יח, כט). והכבד [פִּעֵל] אָנֹכִי תִּכַּנְתִּי עַמּוּדֶיהָ סֶּֽלָה (תהלים עה, ד), מִֽי־תִכֵּן אֶת־רוּחַ י"י (ישעיה מ, יג). ופירוש מִֽי־תִכֵּן אֶת־רוּחַ י"י ומי אישׁ שׁעֲצָתוֹ יוֹדִיעֶֽנּוּ (שם). וּמַיִם תִּכֵּן בְּמִדָּֽה (איוב כח, כה), וְשָׁמַיִם בַּזֶּרֶת תִּכֵּן (ישעיה מ, יב). הַכֶּסֶף הַֽמְתֻכָּן (מלכים ב' יב, יב), פירוש הַֽמְתֻכָּן בחשבון ובמשקל. ויש לפרש הַֽמְתֻכָּן שעשו אותו מטבע. וזהו שאמר וַיָּצֻרוּ וַיִּמְנוּ (מלכים ב' יב, יא) כלומר לקחו הכסף שלא היה מוטבע ועשו אותו מוטבע להוציאו לאומנין ולקנות עצים ואבנים. ויהיה וַיָּצֻרוּ לשון צורה. וכן נפרש הַֽמְתֻכָּן בצורה. ויונתן תרגם יַת כַּסְפָּא דְמִטַקֵס. והשם אַתָּה חוֹתֵם תָּכְנִית (יחזקאל כח, יב), פירוש משלים התכונה. וּמָדְדוּ אֶת־תָּכְנִֽית (שם מג, י). ומשקל אחר וְתֹכֶן לְבֵנִים תִּתֵּֽנוּ (שמות ה, יח). ומשקל אחר וּבְמַתְכֻּנְתּוֹ לֹא תַֽעֲשׂוּ כָּמֹהוּ (שם ל, לב), בְּמַתְכֻּנְתָּהּ לֹא תַֽעֲשׂוּ לָכֶם (שם ל, לז), כמו תוכן הסמנים. וכן מַתְכֹּנֶת הַלְּבֵנִים (שם ה, ח).

תלל  
עַל הַר־גָּבֹהַ וְתָלֽוּל (יחזקאל יז, כב), תֵּל עוֹלָם (דברים יג, יז), וְנִבְנְתָה עִיר עַל־תִּלָּהּ (ירמיה ל, יח), הָעֹֽמְדוֹת עַל־תִּלָּם (יהושע יא, יג), פירוש העומדות על תלם שעמדו בחזקם ובתקפם שלא הפילו חומותיהם בכבישתם ולא שרפם, אלא הניחם בבנינם בעבור שהיו בצורות וחזקות. בָּנוּי לְתַלְפִּיּוֹת (שיר השירים ד, ד), מלה מורכבת מן תל ופיות פירוש תל שהוא חזק וגבוה כמו העומדות על תלם, ופיות פירושו שהיו אבני המגדל גוזרים פיות פיות כמו שעושין היום בבניני המגדלים. ורבותינו ז"ל פירשו (ברכות ל, ע"א) תל שכל הפיות מתפללין עליו. ובהכפל הפ"א והלמ"ד קְוֻצּוֹתָיו תַּלְתַּלִים (שיר השירים ה, יא). ועוד נזכרהו במרובעים. וענין אחר וְתוֹלָלֵינוּ שִׂמְחָה (תהלים קלז, ג), ענינו כמו ותליתנו שמחה כמו שאמר תָּלִינוּ כִּנֹּרוֹתֵֽינוּ (שם), ופירושו היו שואלים אותנו דברי שיר ובכנורותינו שהיינו תולין שנשמח בהם. ויש מפרשים תוללינו לשון יללה והתי"ו נוספת כלומר תחת יללתנו היו אומרים לנו שנשיר ונשמח. 

תלה  
וְתָלָה אֽוֹתְךָ עַל־עֵץ (בראשית מ, יט), תֹּלֶה אֶרֶץ עַל־בְּלִימָֽה (איוב כו, ז). כִּֽי־קִלְלַת אֱלֹהִים תָּלוּי (דברים כא, כג), פירשתי הפסוק בשרש קָלַל. וַיִּֽהְיוּ תְּלוּיִם עַל־הָֽעֵצִים עַד־הָעָֽרֶב (יהושע י, כו). ובא באל"ף תמורת למ"ד הפעל וְהָיוּ חַיֶּיךָ תְּלֻאִים לְךָ מִנֶּגֶד (דברים כח, סו), וְעַמִּי תְלוּאִים לִמְשֽׁוּבָתִי (הושע יא, ז), אֲשֶׁר תְּלָוּם [תְּלָאוּם] שָׁםָ [שָׁמָּה] (שמואל ב' כא, יב), כך כתיב והקרי תְּלָאוּם. והנפעל שָׂרִים בְּיָדָם נִתְלוּ (איכה ה, יב), וַיִּתָּלוּ שְׁנֵיהֶם עַל־עֵץ (אסתר ב, כג). והכבד [פִּעֵל] מָגֵן וְכוֹבַע תִּלּוּ־בָךְ (יחזקאל כז, י), שִׁלְטֵיהֶם תִּלּוּ עַל־חֽוֹמוֹתַיִךְ (שם כז, יא). והשם תֶּלְיְךָ וְקַשְׁתֶּךָ (בראשית כז, ג), והוא האשפה שבו החיצים שהוא נתלה באזור האדם. או היא הסייף כמו שאמר התרגום סַיְפָךְ, כי גם הוא נתלה. 

תלם  
בְּתֶלֶם עֲבֹתוֹ (איוב לט, י), בשש נקודות. פירוש בתלם בעבותו כלומר אם תקשרנו בתלמים בעבותו עם שאר הבהמות לחרוש. וְיַחַד תְּלָמֶיהָ יִבְכָּיֽוּן (שם לא, לח), עַל תַּלְמֵי שָׂדָֽי (הושע י, ד). בקעי החרישה יקראו גדודים, והגבוה יקרא תלם. 

תלע  
וּבֶן־אָדָם תּֽוֹלֵעָֽה (איוב כה, ו), וּמְכַסֶּיךָ תּֽוֹלֵעָֽה (ישעיה יד, יא), כִּי תֹֽאכְלֶנּוּ הַתֹּלָֽעַת (דברים כח, לט), וַיָּרֻם תּֽוֹלָעִים (שמות טז, כ). ועל דרך משל אַל־תִּֽירְאִי תּוֹלַעַת יַֽעֲקֹב (ישעיה מא, יד), לפי שהם חלשים בגלות כתולעת. ובמדרש (ילמדנו פרשת ופרעה הקריב דף לב, ע"א) מה תולעת זו כל כחה אינו אלא בפיה כך ישראל כל כחם בתפלה. אִם־יַאְדִּימוּ כַתּוֹלָע (ישעיה א, יח), עֲלֵי תוֹלָע (איכה ד, ה),  וְתוֹלַעַת שָׁנִי (שמות כה, ד), כבר פירשנו כי השני הוא הכרמ"ז ונקרא בלשון תולעת מפני רוב התולעת בשני. או יהיה פירוש תולע עין ובאמרו תולעת שני כאמרו עין אדום, ובאמרו שְׁנִי הַתּוֹלַעַת (ויקרא יד, ו), כאמרו אדום העין כלומר העין היפה והוא הכרמ"ז. ומפני שהוא ידוע ומשובח משאר הצבעים אמר תולעת מבלי זכר שני וכאילו זוכרו האמונים עֲלֵי תוֹלָע, אם יאדימו כתולע. וממנו [פֻּעַל] אַנְשֵׁי־חַיִל מְתֻלָּעִים (נחום ב, ד), כלומר לבושים בגדי שני. וענין אחר וּֽמְתַלְּעוֹת לָבִיא לֽוֹ (יואיל א, ו), וָֽאֲשַׁבְּרָה מְתַלְּעוֹת עַוָּל (איוב כט, יז), והוא הפוך מן מַלְתְּעוֹת כְּפִירִים (תהלים נח, ז), והם השנים הגסות. 

תמם  
כִּי אִם־תַּם הַכֶּסֶף (בראשית מז, יח), וַיְהִי כַֽאֲשֶׁר־תַּמּוּ (דברים ב, טז), עַד אֲשֶׁר־תַּמּוּ (יהושע ג, יז), תַּמְנוּ חֵפֶשׂ מְחֻפָּשׂ (תהלים סד, ז), והנו"ן בו תחת אות הכפל ומשפטו תממו, כלומר יַחְפְּשׂוּ עוֹלֹת (שם) עד השלימם שלא יוכל אדם לחשב ולחפש יותר עולה על מה שהם מחפשים. וכן חַֽסְדֵי י"י כִּי לֹא־תָמְנוּ (איכה ג, כב), כמו תממו. או יהיה פירושו חסדי י"י עמנו כי לא תמנו אנחנו. והוא קל יהיה משפטו להדגש. ובא כמהו הַאִם תַּמְנוּ לִגְוֹֽעַ (במדבר יז, כח), והיה משפטם כמו בַּזּוֹנוּ לָֽנוּ (דברים ג, ז). לֹֽא־יִבּוֹל עָלֵהוּ וְלֹֽא־יִתֹּם פִּרְיוֹ (יחזקאל מז, יב), וַתִּתֹּם הַשָּׁנָה (בראשית מז, יח). ובשרק תִּתֻּם חֶלְאָתָֽהּ (יחזקאל כד, יא). עַד־תֹּם כָּל־הַדּוֹר (דברים ב, יד), כְּתָם־פֶּרַח (ישעיה יח, ה). כְּתֻמָּם בָּאוּ עָלַיִךְ (שם מז, ט), פירוש כהשלמתם כלומר כלם שכול ואלמון באו עליך כל מה שיוכל לבא רעה מהם. ומקור שהוא פעל יוצא עַד־תֻּמִּי אֹתָם בְּיָדֽוֹ (ירמיה כז, ח). והתאר תם יִהְיוּ תַמִּים עַל־רֹאשׁוֹ (שמות כו, כד). והפעל הכבד [הִפְעִיל] וְכֵן הֵתַֽמוּ (שמואל ב' כ, יח), וַֽהֲתִמֹּתִי טֻמְאָתֵךְ מִמֵּֽךְ (יחזקאל כב, טו), ובא כַּֽהֲתִֽמְךָ שׁוֹדֵד תּוּשַּׁד (ישעיה לג,ׄ א), קל, והיתה המ"ם ראויה להדגש. וְיַתֵּם אֶת־הַכֶּסֶף הַמּוּבָא בֵּית י"י (מלכים ב' כב, ד). ויתכן כי וְיַתֵּם אֶת־הַכֶּסֶף, וַתִּתֹּם הַשָּׁנָה הַהִוא, בנין נפעל. וכן וַֽיִּתְּמוּ יְמֵי בְכִי (דברים לד, ח), היה ראוי וַֽיִּתַּמוּ, כמו יִתַּמּוּ חַטָּאִים מִן־הָאָרֶץ (תהלים קד, לה). ואדוני אבי ז"ל כתב כי כל הדגושים בתי"ו לבד שרשם נָתַם כולם ענין כליה והשלמה. ויונתן תרגם וְכֵן הֵתַֽמוּ (שמואל ב' כ, יח), אִם מַשְׁלְמִין, כלומר היה לך לשאול באבל תחלה אם תשלים כמו שכתוב כִּֽי־תִקְרַב אֶל־עִיר (דברים כ, י) כל שכן עיר ישראל, לפיכך אמרה אחריו אנכי שלומי אמוני ישראל. וענין קרוב לזה שהוא ענין התמימות וההשלמה תֹּם־וָישֶׁר (תהלים כה, כא), יוֹנָתִי תַמָּתִי (שיר השירים ה, ב), תָּמִים הָיָה בְּדֹֽרֹתָיו (בראשית ו, ט), תָּמִים אַתָּה בִּדְרָכֶיךָ (יחזקאל כח, טו), הִנֵּה בִּֽהְיוֹתוֹ תָמִים (שם טו, ה), זָכָר תָּמִים (ויקרא א, ג), תְּמִימָה נְקֵבָה (שם ד, כח), תּוֹרַת י"י תְּמִימָה (תהלים יט, ח), תְּמִימֹת תִּֽהְיֶֽינָה (ויקרא כג, טו), וּתְמִימִים יִוָּתְרוּ בָֽהּ (משלי ב, כא). פַּר בֶּן־בָּקָר תְּמִימִם (יחזקאל מו, ו), פירוש שיהיו הפר והבקר תמימים. ורבותינו ז"ל דרשו (מנחות מה, ע"א) ולפי שמצאנו ובראשי חדשיכם פרים שנים מנין שאם לא מצא שנים יביא אחד? תלמוד לומר פר, ואמר תמימם לפי שהחובה שנים. וְלֹֽא־אָץ לָבוֹא כְּיוֹם תָּמִֽים (יהושע י, יג), פירוש כי עמד השמש ליהושע ולא מהר לבא אלא היה כיום השלם שבכל שנה והוא יום תקופת תמוז. והשם תֹּם־וָישֶׁר יִצְּרוּנִי (תהלים כה, כא), בְּתָם־לְבָבִי (בראשית כ, ה) וַֽאֲנִי בְּתֻמִּי אֵלֵךְ (תהלים כו, יא). וְאִישׁ מָשַׁךְ בַּקֶּשֶׁת לְתֻמּוֹ (מלכים א' כב, לד), כלומר שלא נתכון לאחאב. ויונתן תרגם נְגַד בְּקַשְׁתָּא לְקִבְלֵיהּ. ועם ה"א הנקבה לֹֽא־אָסִיר תֻּמָּתִי מִמֶּֽנִּי (איוב כז, ה). ועם מ"ם נוספת אֵין־בּוֹ מְתֹם (ישעיה א, ו), אֵֽין־מְתֹם בִּבְשָׂרִי (תהלים לח, ד), כלומר אין שלמות בבשרי כי כלו נגוע. ובאין בו מתום תחסר מלת רק ופירושו אין בו מתום רק פצע וחבורה. וכמוהו אֵֽין־טוֹב בָּֽאָדָם שֶׁיֹּאכַל וְשָׁתָה (קהלת ב, כד) רק שיאכל ושתה. כִּֽי־אֵינָם יֽוֹדְעִים לַֽעֲשׂוֹת רָֽע (קהלת ד, יז) רק רע. והשם במשקל התאר אִם־בֶּֽאֱמֶת וּבְתָמִים (שופטים ט, טז), לֹֽא־יִמְנַע טוֹב לַהֹֽלְכִים בְּתָמִֽים (תהלים פד, יב), וְדֹבֵר תָּמִים יְתָעֵֽבוּ (עמוס ה, י). והתאר במשקל השם מָעוֹז לַתֹּם דֶּרֶךְ י"י (משלי י, כט). ובמקף ישוב החולם לקמץ חטף צְדָקָה תִּצֹּר תָּם־דָּרֶךְ (שם יג, ו). והנפעל אָז אֵיתָם (תהלים יט, יד), והוא כתוב ביו"ד נחה אחר האל"ף. וההתפעל עִם־גִּבּוֹר תָּמִים תִּתַּמָּֽם (שם יח, כו). והפעל הכבד [הִפְעִיל] וְאִם־בֶּצַע כִּֽי־תַתֵּם דְּרָכֶֽיךָ (איוב כב, ג), כלם ענין אחד, יש מהם בהשלמת הגוף בלי שיחסר אבר או חסרון מאיבריו, ויש מהם בהשלמת הדעות והמדות טובות. וּתְמִימִים כְּיוֹרְדֵי בֽוֹר (משלי א, יב). יש מפרשים אותו מענין השלמת הגוף כמו נִבְלָעֵם כִּשְׁאוֹל חַיִּים (שם) ויש מפרשים אותו מענין השלמת הדעות כי על הישרים והתמימים הם חושבים ללכדם. ומזה השרש והענין אֶת־הָֽאוּרִים וְאֶת־הַתֻּמִּים (שמות כח, ל). 

תמד  
עֹלַת תָּמִיד (שמות כט, מב) וְאַנְשֵׁי תָמִיד יַבְדִּילוּ (יחזקאל לט, יד), תָּמִיד תּוּקַד עַל־הַמִּזְבֵּחַ (ויקרא ו, ו), ידוע.

תמה  
הֵמָּה רָאוּ כֵּן תָּמָהוּ (תהלים מח, ו), אִישׁ אֶל־רֵעֵהוּ יִתְמָהוּ (ישעיה יג, ח), אַל־תִּתְמַהּ עַל־הַחֵפֶץ (קהלת ה, ז) וַיִּתְמְהוּ הָֽאֲנָשִׁים (בראשית מג, לג), וְיִתְמְהוּ מִגַּֽעֲרָתֽוֹ (איוב כו, יג). והשם אַכֶּה כָל־סוּס בַּתִּמָּהוֹן (זכריה יב, ד), וּבְתִמְהוֹן לֵבָֽב (דברים כח, כח). והתפעל וְהִתַּמְּהוּ תְּמָהוּ (חבקוק א, ה), משפטו עם תי"ו התפעל והתתמהו.

תמז  
מְבַכּוֹת אֶת־הַתַּמּֽוּז (יחזקאל ח, יד), אומרים כי היו עושים צלם וממלאים עיניו עופרת והיו עושים אש מתחתיו והעופרת נמס ודומה שהוא בוכה. וכתב החכם הרב רבינו משה בן מיימון בספר מורה הנבוכים כי מצא כתוב בספר מספרי העבודות הקדומים כי היו איש מנביאי עבודה זרה ושמו תמוז וקרא למלך אחד וצוהו לעבוד שבעה כוכבים ושנים עשר מזלות והמיתהו המלך ההוא מיתה משונה, ובליל מותו התקבצו כל הצלמים מקצות הארץ אל היכל בבל לצלם הזהב שהוא צלם השמש, והיה זה הצלם תלוי בין שמים לארץ ונפיל בתוך ההיכל, וכל הצלמים סביבו והיה מספר להם מה שאירע לתמוז. והצלמים בוכים וסופדים כל הלילה וכאשר היה בבקר עפפו כל הצלמים להיכליהם בקצות הארץ. והיה זה להם לחק עולם בתחלת יום מחדש תמוז בכל שנה יספדו ויבכו על התמוז. ויש מפרשים תמוז שם חיה שהיו עובדים אותה. ותרגום וּפָֽגְשׁוּ צִיִּים אֶת־אִיִּים (ישעיה לד, יד) וִיעַרְעָן תַּמְוָן בַּחְתוּלִין. וברוב הנוסחאות כתוב תמווין בשני ו"וין. 

תמך  
תָּֽמְכוּ בְיָדָיו (שמות יז, יב), וְכַפֶּיהָ תָּמְכוּ פָֽלֶךְ (משלי לא, יט), אַף־תְּמַכְתִּיךָ בִּימִין צִדְקִֽי (ישעיה מא, י), הֵן עַבְדִּי אֶתְמָךְ־בּוֹ (שם מב, א), וַיִּתְמֹךְ יַד־אָבִיו (בראשית מח, יז), אֵשֶׁת חֵן תִּתְמֹךְ כָּבוֹד (משלי יא, טז), וְעָֽרִיצִים יִתְמְכוּ־עֹֽשֶׁר (שם), וְתוֹמֵךְ שֵׁבֶט (עמוס א, ח), וְֽתֹמְכֶיהָ מְאֻשָּֽׁר (משלי ג, יח). תָּמֹךְ אֲשֻׁרַי (תהלים יז, ה), מקור בעניניו, או בענין הצווי. וכן זָכוֹר אֶת־יוֹם הַשַּׁבָּת (שמות כ, ח). נֹעֵר כַּפָּיו מִתְּמֹךְ בַּשֹּׁחַד (ישעיה לג, טו). והנפעל וּבְחַבְלֵי חַטָּאתוֹ יִתָּמֵֽךְ (משלי ה, כב). 

תמל  
כִּֽי־תְמוֹל אֲנַחְנוּ (איוב ח, ט), תְּמוֹל בּוֹאֶךָ (שמואל ב' טו, כ). ובאל"ף נוספת בתחילה אֶתְמוֹל. ובדגש התי"ו וַיְהִי כָּל־יֽוֹדְעוֹ מֵֽאִתְּמוֹל שִׁלְשֹׁם (שם א' י, יא). ובא בשרק כִּֽי־עָרוּךְ מֵֽאֶתְמוּל תָּפְתֶּה (ישעיה ל, לג), וְאֶתְמוּל עַמִּי לְאוֹיֵב יְקוֹמֵם (מיכה ב, ח). הוא היום שעבר בקרוב או ברחוק. ורבי יונה פירש ואתמול עמי מלה מורכבת מן את ומן מול, ואת פירושו מן כמו כְּצֵאתִי אֶת־הָעִיר (שמות ט, כט) והוא כמו וְאֶתְמוּל עַמִּי לְאוֹיֵב יְקוֹמֵם.

תמר  
זֹאת קֽוֹמָתֵךְ דָּֽמְתָה לְתָמָר (שיר השירים ז, ח), גַּם־תָּמָר וְתַפּוּחַ (יואל א, יב), וְשִׁבְעִים תְּמָרִים (שמות טו, כז), ידוע. וממנו כְּתֹמֶר מִקְשָׁה (ירמיה י, ה), כלומר כתמר השוה והישר, כי לתמר לא יצאו לו ענפים עד למעלה בצמרתו וכל גופו מלמטה שוה וישר. וכן בחלם וְהִיא יוֹשֶׁבֶת תַּֽחַת־תֹּמֶר (שופטים ד, ה). וכן ממנו עוד וְתִֽמֹרָה בֵּין־כְּרוּב לִכְרוּב (יחזקאל מא, יד), מִקְלְעוֹת כְּרוּבִים וְתִמֹרֹת (מלכים א' ו, כט), וְתִֽמֹרִים מִפּוֹ וּמִפּוֹ (יחזקאל מא, כג), וְעָשׂוּי כְּרוּבִים וְתִֽמֹרִים (שם מא, יח), וְאֶל־אַיִל תִּֽמֹרִֽים (שם מ, טז), ויונתן תרגם מהם צורת דקלים ומהם תרגם כוֹתְרָן. וכן וְתִֽימְרוֹת עשׁן (יואל ג, ג). ולפי שהתמר עץ גבוה וישר ושורה ידמה הדבר הגבוה והישר אליו. וכן עַמּוּד עָשָׁן (שופטים כ, מ). וכן בדברי רבותינו ז"ל על העשן (חולין קיב, ע"א. ברכות מג, ע"א) משתעלה העשן תמרתו. ואמרו (יומא לח, ע"א) בית אבטינס היו בקיאין במעשה הקטרת ולא רצו ללמד ושלחו חכמים והביאו אומנין מאלכסנדריאה של מצרים והיו יודעים לפטם כמותם ולא היו יודעין להעלות עשן כמותן של הללו מתמר ועולה כמקל, של הללו מפצי לכאן ולכאן. 

תנן  
וַיְהִי לְתַנִּֽין (שמות ז, י), כְּפִיר וְתַנִּֽין (תהלים א, ג) ׄבְּלָעַנִו [בְּלָעַנִי] כַּתַּנִּין (ירמיה נא, לד). ובא במ"ם מקום הנו"ן הַתַּנִּים הַגָּדוֹל הָֽרֹבֵץ בְּתוֹךְ יְאֹרָיו (יחזקאל כט, ג), כַּתַּנִּים בַּיַּמִּים (שם לב, ב), כי כן מנהג הלשון לבא מ"ם ונו"ן כאחד מוֹף ונוֹף, כְּמֹהֶם, כְּמֹהֶן. והקבוץ אֶת־הַתַּנִּינִם הַגְּדֹלִים (בראשית א, כא). הנזכרים ביבשה הם מין ממיני הנחשים, והנזכרים במים הם מין ממיני הדגים הגדולים כדמות הנחשים. ובנפול אות הכפל גַּם־תַּנִּין [תַּנִּים] חָלְצוּ שַׁד (איכה ד, ג), מְעוֹן תַּנִּים (ירמיה ט, י). ובקבוץ הנקבות לְתַנּוֹת מִדְבָּֽר (מלאכי א, ג), תרגום תַּנִּים יְרוֹדִין. ובמגלת איכה גַּם־תַּנִּין [תַּנִּים] חָלְצוּ שַׁד, אילן ירודתא אית להון מסון עד אפיהון כד אינון מנקן ית בניהון דלא ליהווין חמיין יתהון חנקן אכלין להון. ובמדרש תנחומא גַּם־תַּנִּין [תַּנִּים] חָלְצוּ שַׁד התנין הזה כשבא לינק אמו היא רואה אותו מרחוק וחולצת שדיה בשביל שיינק ולא יראה שדיה מכוסים ואינו יונק.

תנה  
כִּֽי־יִתְנוּ בַגּוֹיִם (הושע ח, י). והפעל והכבד [הִפְעִיל] אֶפְרַיִם הִתְנוּ אֲהָבִֽים (שם ט). והשם בתוספת אל"ף בתחלה אֶתְנָה הֵמָּה לִי (שם ב, יד). ובתוספות נו"ן אֶתְנַן זוֹנָה (דברים כג, יט), וְשָׁבָה לְאֶתְנַנָּה (ישעיה כג, יז), וְכָל־אֶתְנַנֶּיהָ יִשָּֽׂרְפוּ בָאֵשׁ (מיכה א, ז), כלם ענין תנאי. וענין אחר לְתַנּוֹת מִדְבָּֽר (מלאכי א, ג), לְתַנּוֹת לְבַת־יִפְתָּח הַגִּלְעָדִי (שופטים יא, מ), ענינו לתנות לה ולדבר עמה, כי לא המיתה יפתח רק עשה לה בית מחוץ עיר והתבודדה שם ולא ידעה איש וכלכלה שם והיתה צרורה כל ימי חייה. וזהו נִדְרוֹ אֲשֶׁר נָדָר (שם לט) כי פירוש וְהַעֲלִיתִהוּ עוֹלָֽה (שם לא) או העליתיהו כלומר אם היוצא לקראתי מביתי אדם והיה לי"י כלומר קדש לי"י שיהיה פרוש מדרכי העולם ואם דבר הראוי לקרבן אעלהו עולה. ודרשו רבותינו ז"ל (תענית ד, ע"א) בזה דעת אחרת. וכן שָׁם יְתַנּוּ צִדְקוֹת י"י (שופטים ה, יא), יענו וידברו ויורו הצדקות שעשה לישראל. ותרגום וְשִׁנַּנְתָּם (דברים ו, ז) וּתְתָנִנּוּן. ותרגום וְעָנְתָה שָּׁמָּה כִּימֵי נְעוּרֶיהָ (הושע ב, יז) וְיִתְנְהוֹן תַּמָן. ורבותינו ז"ל פירשו (בבא בתרא ח, ע"א) גם כִּֽי־יִתְנוּ בַגּוֹיִם, מזה הענין לשון שנון.

תנך  
עַל־תְּנוּךְ אָזְנָם הַיְמָנִית (ויקרא ח, כד), הוא הרך אשר בקצה האזן מו"ל [טיניר"ו] בלע"ז. ובספרא (פרשת מצורע פסוק וְנָתַן עַל־תְּנוּךְ [יד, כה]) מפרש שהוא הגדר האמצעי.

תנר  
תַּנּוּר וְכִירַיִם (ויקרא יא, לה). והקבוץ מֵעַל לְמִגְדַּל הַתַּנּוּרִים (נחמיה יב, לח), וּבְתַנּוּרֶיךָ וּבְמִשְׁאֲרוֹתֶֽיךָ (שמות ז, כח), התנור הוא שאופין בו את הפת בהדבקה, אבל אותו שאופין בו בארצות האלה יקרא פוּרְנוֹ בדברי רבותינו ז"ל כאמרם (עבודה זרה  לה, ע"ב) הביאו לפניו פת פורני. גוי שהרהין פת פורני אצל ישראל (פסחים לא, ע"ב) וכן יקרא בערבי ובלע"ז.

תעב  
כִּֽי־נִתְעַב דְּבַר־הַמֶּלֶךְ אֶת־יוֹאָֽב (דברי הימים א' כא, ו), נפעל עבר כי הוא פתח. אַף כִּֽי־נִתְעָב וְֽנֶאֱלָח (איוב טו, טז), כְּנֵצֶר נִתְעָב (ישעיה יד, יט), קמצין כי הם נפעל עומד. כִּי־תֽוֹעֵבָה הִוא לְמִצְרָֽיִם (בראשית מג, לב), כִּי־תֽוֹעֲבַת מִצְרַיִם (שם מו, לד), בְּתֽוֹעֵבֹת יַכְעִיסֻֽהוּ (דברים לב, טז). והכבד [פִּעֵל] תִּֽעֲבוּנִי כָּל־מְתֵי סוֹדִי (איוב יט, יט), וְתִֽעֲבוּנִי שַׂלְמוֹתָֽי (שם ט, לא), לֹֽא־תְתַעֵב אֲדֹמִי (דברים כג, ח), וַתְּתַֽעֲבִי אֶת־יָפְיֵךְ (יחזקאל טז, כה), הַֽמֲתַֽעֲבִים מִשְׁפָּט (מיכה ג, ט), כָּל־אֹכֶל תְּתַעֵב נַפְשָׁם (תהלים קז, יח). ואפשר שתהיה וַתְּתַֽעֲבִי פועל יוצא לשלישי כלומר עשית שיתעבו אותך אחרים מרוב הפקירך עצמך. והתאר לִמְתָעֵֽב גּוֹי (ישעיה מט, ז), בפלס והוא מְמַלֵּא עַל־כָּל־גְּדֹיתָיו (דברי הימים א' יב, טו) שהוא כמו מָלֵא. או פירושו למי שכל גוי מתעבו. וכבד אחר [הִפְעִיל] הִֽתְעִיבוּ עֲלִילָה (תהלים יד, א), וַיַּתְעֵב מְאֹד לָלֶכֶת אַֽחֲרֵי הַגִּלֻּלִים (מלכים א'  כא, כו), ענין השיקוץ והשנאה.

תעה  
תָּעָה לְבָבִי (ישעיה כא, ד), תָּעִיתִי כְּשֶׂה אֹבֵד (תהלים קיט, קעו), וּבַשֵּׁכָר תָּעוּ (ישעיה כח, ז), וְהִנֵּה תֹעֶה בַּשָּׂדֶה (בראשית לז, טו), וַתֵּלֶךְ וַתֵּתַע (שם כא, יד), וּלְדַבֵּר אֶל־י"י תּוֹעָה (ישעיה לב, ו), בִּתְעוֹת בְּנֵֽי־יִשְׂרָאֵל (יחזקאל מד, טו). והנפעל אַל־יַֽאֲמֵן בַּשָּׁו [בַּשָּׁוא] נִתְעָה (איוב טו, לא), כְּהִתָּעוֹת שִׁכּוֹר בְּקִיאֽוֹ (ישעיה יט, יד). וְשִׁנֵּי כְפִירִים נִתָּֽעוּ (איוב ד, י), לדעת רבי יונה היא מילה מורכבת מזה הבנין מעבר ועתיד. ורבי אחי רבי משה עליו השלום כתב כי היא מלה מורכבות מנפעל והתפעל ומשפטו נִתְתָּעוּ כמו וְנִוַּסְּרוּ כָּל־הַנָּשִׁים (יחזקאל כג, מח) וְנִכַּפֵּר לָהֶם הַדָּֽם (דברים כא, ח). וכבר כתבנוהו אנחנו בשרש לתע. והפעל הכבד [הִפְעִיל] כִּי רוּחַ זְנוּנִים הִתְעָה (הושע ד, יב), כִּי הִתְעֵתֶים [הִתְעֵיתֶם] בְּנַפְשֽׁוֹתֵיכֶם (ירמיה מב, כ) וַיֶּתַע מְנַשֶּׁה (דברי הימים ב' לג, ט). וְעוֹזֵב תּוֹכַחַת מַתְעֶֽה (משלי י, יז), והוא פעל עומד כמו תועה או מתעה נפשו. וְרֶסֶן מַתְעֶה (ישעיה ל, כח), עמי מְאַשְּׁרֶיךָ מַתְעִים (שם נ, יב), כולם ענין תעות וידוע הוא.

תער  
וְהֶֽעֱבִירוּ תַעַר (במדבר ח, ז), בְּתַעַר הַשְּׂכִירָה (ישעיה ו, כ), כְּתַעַר מְלֻטָּשׁ (תהלים נב, ד), תַּעַר הַגַּלָּבִים (יחזקאל ה, א), יִקְרָעֶהָ בְּתַעַר הַסֹּפֵר (ירמיה לו, כג), ידוע. וַיִּשְׁלְפָהּ מִתַּעְרָהּ (שמואל א' יז, נא), הֵאָֽסְפִי אֶל־תַּעְרֵךְ (ירמיה מז ,ו), הוא הנדן והוא תיק החרב.

תפף  
וְתֹף וְחָלִיל (ישעיה ה, יב), וְתֹף וְחָלִיל וְכִנּוֹר (שמואל א' י, ה). יִשְׂאוּ כְּתֹף וְכִנּוֹר (איוב כא, יב), פירוש ישאו קולם לשחוק ולשורר בנושאם קולם לתוף וכנור. בְּתֻפִּים וּבִמְחֹלֹֽת (שמות טו, כ), עוֹד תַּעְדִּי תֻפַּיִךְ (ירמיה לא, ג). והפעל הכבד ממנו [פִּעֵל] מְתֹֽפְפֹת עַל־לִֽבְבֵהֶֽן (נחום ב, ח), בְּתוֹךְ עֲלָמוֹת תּוֹפֵפֽוֹת (תהלים סח, כו), תאר בשקל נְחָלוֹת שֹֽׁמֵמֽוֹת (ישעיה מט, ח). ובדרך הדמיון וההשאלה מְלֶאכֶת תֻּפֶּיךָ וּנְקָבֶיךָ (יחזקאל כח, יג), ואמר בו התרגום בְּרַם לָא אִסְתַּכַּלְתְּ בְּפִגְרָךְ דְאִתְעֲבִיד חֲלָלִין וּנְקָבִין דְאִינוּן צוֹרְכָן דְלָא אֶפְשַׁר לָךְ דְתִתְקַיֵים בְּלָא בְּהוֹן מִיוֹמָא דְאִתְבְּרֵיתָא עִמָךְ מְתַקְנִין.

תפח  
כְּתַפּוּחַ בַּֽעֲצֵי הַיַּעַר (שיר השירים ב, ג), גַּם־תָּמָר וְתַפּוּחַ (יואל א, יב), רַפְּדוּנִי בַּתַּפּוּחִים (שיר השירים ב, ה), ידוע.

תפל  
וְהִנָּם טָחִים אֹתוֹ תָּפֵֽל (יחזקאל יג, י), כלומר בנין שאין לו קיימא. ואמר בו התרגום וְשָׁעֵיָע לֵיהּ טִין פַּטִיר דְלָא תֲבָן. הֲיֵֽאָכֵל תָּפֵל מִבְּלִי־מֶלַח (איוב ו, ו), פירוש בשר חי או דג חי, כי אין דרך לאכלם חיים אם לא יהיו מלוחים הרבה. נְבִיאַיִךְ חָזוּ לָךְ שָׁוְא וְתָפֵל (איכה ב, יד). וְלֹֽא־נָתַן תִּפְלָה לֵֽאלֹהִֽים (איוב א, יב), וֶאֱלוֹהַּ לֹא־יָשִׂים תִּפְלָֽה (שם כד, יב), דבר גרועה שאין לו טעם. ופירוש ואלוה לא ישים תפלה לא ישים להם גרעין ומניעה על מעשיהם.

תפר  
שַׂק תָּפַרְתִּי עֲלֵי גִלְדִּי (איוב טז, טו), וַֽיִּתְפְּרוּ עֲלֵה תְאֵנָה (בראשית ג, ז), עֵת לִקְרוֹעַ וְעֵת לִתְפּוֹר (קהלת ג, ז). והכבד [פִּעֵל] הוֹי לִמְתַפְּרוֹת כְּסָתוֹת (יחזקאל יג, יח).

תפשֹ  
וְתָפַשׂ אֶת־הַסֶּלַע בַּמִּלְחָמָה (מלכים ב, יד, ו), וְתָפְשׂוּ בוֹ אָבִיו וְאִמּוֹ (דברים כא, יט), תִּפְשׂוּם חַיִּים (מלכים א' כ, יח), וּתְפָשָׂהּ וְשָׁכַב עִמָּהּ (דברים כב, כח), וָֽאֶתְפֹּשׂ בִּשְׁנֵי הַלֻּחֹת (שם ט, יז), לְמַעַן תְּפֹשׂ אֶת־בֵּֽית־יִשְׂרָאֵל בְּלִבָּם (יחזקאל, יד, ה), כָּל־תֹּפֵשׂ כִּנּוֹר וְעוּגָֽב (בראשית ד, כא). ונפעל וְנִתְפַּשׂ בִּמְצֽוּדָתִי (יחזקאל יב, יג), וְהִוא לֹא נִתְפָּֽשָׂה (במדבר ה, יג), יִתָּפְשׂוּ בִּמְזִמּוֹת זוּ חָשָֽׁבוּ (תהלים י, ב), בַּכַּף תִּתָּפֵֽשׂוּ (יחזקאל כא, כט). והכבד [פִּעֵל] בְּיָדַיִם תְּתַפֵּשׂ (משלי ל, כח). ועל דרך ההרחבה בֵּין תֹּֽפְשֵׂי הַמִּלְחָמָה (במדבר לא, כז), הִנֵּה־הוּא תָּפוּשׂ זָהָב וָכֶסֶף (חבקוק ב, יט), כלומר מחופה. וכן אמר התרגום.

תפת  
וְתֹפֶת לְפָנִים אֶֽהְיֶֽה (איוב יז, ו), כִּֽי־עָרוּךְ מֵֽאֶתְמוּל תָּפְתֶּה (ישעיה ל, לג), הוא אש גיהנם. ופירוש וְתֹפֶת לְפָנִים אֶֽהְיֶֽה כלומר אני נדון בגיהנם לפני מותי מה שאין כן בשאר בני אדם שאינם נדונים אלא אחר מותם. ויש מפרשים אותו מן תֹּף וְחָלִיל (ישעיה ה, יב) כלומר היו שמחים בי לפנים כמו השמחים לתף. וְטִמֵּא אֶת־הַתֹּפֶת (מלכים ב' כג, י), הוא המקום הסמוך לירושלם, והוא בגי בן הנם. ולפי שנטמא אותו המקום לפי שהיו עובדין בו המולך וטמאהו יאשיהו, כלומר צוה שיהיה מקום טומאה להשליך שם נבלות וכל טמאות, לפיכך נקרא דין הרשעים גיהנם ותפת, לפי שאותו המקום היה הפחות שבמקומות, כמו שנקרא גם כן שכר הצדיקים גן עדן כי הוא המקום הנבחר והטוב שבכל הארצות. 

תקן  
מְעֻוָּת לֹֽא־יוּכַל לִתְקֹן (קהלת א, טו). והכבד [פִּעֵל] תִּקֵּן מְשָׁלִים הַרְבֵּֽה (שם יב, ט), כִּי מִי יוּכַל לְתַקֵּן (שם ז, יג), ענינם ענין התקנה ידוע והיא הפוך העוות.

תקע  
וְשָׁאוּל תָּקַע בַּשּׁוֹפָר (שמואל א' יג, ג), וְתָֽקְעוּ בָּהֵן (במדבר י, ג), וְכִתְקֹעַ שׁוֹפָר (ישעיה יח, ג), תֹּֽקְעֵו [תֹּֽקְעֵי] הַשּֽׁוֹפָרוֹת (יהושע ו, ט). והשם הַֽלְלוּהוּ בְּתֵקַע שׁוֹפָר (תהלים קנ, ג), בצרי. ונקרא השופר עצמו תקוע כאשר נאמר תָּֽקְעוּ בַתָּקוֹעַ וְהָכִין הַכֹּל (יחזקאל ז, יד), אבל וּבִתְקוֹעַ תִּקְעוּ שׁוֹפָר (ירמיה ו, א), הוא שם מקום, ואמר דרך צחות לשון נופל על לשון כמו וְעֶקְרוֹן תֵּֽעָקֵֽר (צפניה ב, ד). וענין אחר ויעקב תָּקַע אֶת־אָֽהֳלוֹ (בראשית לא, כה). וְלָבָן תָּקַע אֶת־אֶחָיו (שם), כלומר העמידם שם. וְאֶת־גְּוִיָּתוֹ תָּֽקְעוּ בְּחוֹמַת בֵּית שָֽׁן (שמואל א' לא, י), כלומר שתקעו הגויה במסמרים או בזולתם בחומה. וַיִּתְקָעֶהָ בְּבִטְנֽוֹ (שופטים ג, כא), וַיִּתְקָעֵהוּ יָמָּה סּוּף (שמות י, יט), וַתִּתְקַע אֶת־הַיָּתֵד בְּרַקָּתוֹ (שופטים ד, כא), וּתְקַעְתִּיו יָתֵד בְּמָקוֹם נֶאֱמָן (ישעיה כב, כג). וענין קרוב לזה אַל־תְּהִי בְתֹֽקְעֵי־כָף (משלי כב, כו), וְשֹׂנֵא תוֹקְעִים בּוֹטֵֽחַ (שם יא, טו). והנפעל מִי הוּא לְיָדִי יִתָּקֵֽעַ (איוב יז, ג), ענין הכות כף האדם אל כף חבירו בערבון. וכן בענין הכות כף אל כף לשמחה תָּקְעוּ כַף עָלֶיךָ (נחום ג, יט). 

תקף  
וְאִֽם־יִתְקְפוֹ הָֽאֶחָד (קהלת ד, יב). והשם אֶת־כָּל־תֹּקֶף (אסתר ט, כט), וְכָל־מַֽעֲשֵׂה תָקְפּוֹ (שם י, ב). והתאר עִם שֶׁהתַּקִּיף [שֶׁתַּקִּיף] מִמֶּֽנּוּ (קהלת ו, י), תרגום חָזָק (שמות י, יט) תָּקִיף. וכן תִּתְקְפֵהוּ לָנֶצַח (איוב יד, כ), תִּתְקְפֵהוּ כְּמֶלֶךְ עָתִיד לַכִּידֽוֹר (שם טו, כד), כלומר תחזיק בו.

תרז  
וַיִּקַּח תִּרְזָה וְאַלּוֹן (ישעיה מד, יד), הוא מין אילן מאילני סרק.

תרן  
כַּתֹּרֶן עַל־רֹאשׁ הָהָר (ישעיה ל, יז), לַֽעֲשׂוֹת תֹּרֶן עָלָֽיִךְ (יחזקאל כז, ה), בַּל־יְחַזְּקוּ כֵן־תָּרְנָם (ישעיה לג, כג), הוא העץ הגבוה בספינה שמשלשלין בו הנס ומעמידים אותו בואלבר"ו בלע"ז.

תרע  
תִּרְעָתִים שִׁמְעָתִים (דברי הימים א' ב, נה), פירשו בו שוערים. ותרגום שַׁעַר (בראשית כב, יז) תַרְעָא ויתכן שהוא שם למשפחה.

תרף  
לָֽקְחָה אֶת־הַתְּרָפִים (בראשית לא, לד), וַתִּקַּח מִיכַל אֶת־הַתְּרָפִים (שמואל א' יט, יג), וְאֵין אֵפוֹד וּתְרָפִֽים (הושע ג, ד), הם צלמים יראו בהם העתידות. ופירוש וְאֵין אֵפוֹד וּתְרָפִֽים כמו שנאמר וְאֵין זֶבַח וְאֵין מַצֵּבָה (שם) אין זבח לי"י ואין מצבה לעבודה זרה ואין אפוד לי"י ותרפים לעבודה זרה. ויונתן תרגם וְלֵית אֵפוֹד וּמְחַוֵי. ושאר תרפים תרגם צַלְמָנַיָא. ועליה לתרופה עיין בשרש רוּף.

תרשֹ  
תַּרְשִׁישׁ וְשֹׁהַם (שמות כח, כ), וּגְוִיָּתוֹ כְתַרְשִׁישׁ (דניאל י, ו), אבן טובה ועינה כעין תכלת. וכבר זכרנוהו בשרש רָשַׁשׁ מאין הכרע.

תשׁע  
תֵּשַׁע אַמּוֹת (דברים ג, יא), בצרי. ולזכר תִּשְׁעָה והחשבון הגדול תִּשְׁעִים.


ואשר הם בני ארבע אותיות

תלתל  
קְוֻצּוֹתָיו תַּלְתַּלִים (שיר השירים ה, יא) והוא מענין תֵּל והוא בהתאסף הקווצות בסופס. וכבר זכרנוהו בשרש תָּלַל.

תעתע  
וְהָיִיתִי בְעֵינָיו כִּמְתַעְתֵּעַ (בראשית כז, יב) מַֽעֲשֵׂה תַּעְתֻּעִים (ירמיה י, טו). והתפעל וּמִתַּעְתְּעִים בִּנְבִאָיו (דברי הימים ב' לו, טז) משפטו מִתְתַּעְתִּעים ענינם ענין תעות ועיקר שרשם תָּעָה.

תחרא  
כְּפִי תַחְרָא יִֽהְיֶה־לּוֹ (שמות כח, לב), כשפת השרין.

תחרה  
אַל־תִּתְחַר בְּמַצְלִיחַ דַּרְכּוֹ (תהלים לז, ז), משקלו תִּפְעַל ומשפטו על שלמות שרשו תִּתְחֲרֶה החי"ת בשוא ובפתח. וכן אַל־תִּתְחַר בַּמְּרֵעִים (שם לז, א), וכבר כתבנוהו גם כן בשרש חָרָה. והפעל הכבד [פִּעֵל] מְתַֽחֲרֶה בָאָרֶז (ירמיה כב, טו), וְאֵיךְ תְּתַֽחֲרֶה אֶת־הַסּוּסִים (שם יב, ה), ענין הדמות וההתערב, ערוב עברך לטוב ואל יעשקוני זדים.

נשלמה אות התי"ו תהלה לאל.


אמר דוד בן יוסף בן קמחי הספרדי ראיתי לכתוב עם ספר הזה אשר חברתי באור המלים אשר באו בלשון ארמי בספרי הקדש למען לא יחסר הקורא בספר הזה דבר, ולא תהיה מלה בארבעה ועשרים ספרים שלא ימצא באורה בספר הזה, עם מה שאני מוסיף בו עתה. לכן כל מעתיק ספר זה יכתוב זה בתכלית הספר כמו שכתבתי אני הנה.

ועתה אחל בעזרת לאדם דעה.

בראשית    ירמיה     דניאל    עזרא




בספר בראשית

(לא, מז) 
יְגַר שָֽׂהֲדוּתָא, פירושו גלעד. וכן תרגום וְהָֽיְתָה בָבֶל לְגַלִּים (ירמיה נא, לז) לְיַגְרִין, לְעִי הַשָּׂדֶה (מיכה א, ו) לְיַגְרֵי חַקְלָן.

בספר ירמיה 

(י, יא) 
דִּֽי־שְׁמַיָּא וְאַרְקָא, שמים וארץ.

בספר דניאל 

סימן ב' 

(ב, ה) 
אַזְדָּא, הלכה, וכן בדברי רבותינו ז"ל (מעילה יז, ע"ב), נפל אזדא, נפק אזדא, ואזדא לטעמיה. הַדָּמִין, נתחים, תרגום וַֽיְנַתְּחֶהָ לַעֲצָמֶיהָ (שופטים יט, כט) וְהַדְמָה, וַֽיְשַׁסְּעֵהוּ כְּשַׁסַּע הַגְּדִי (שופטים יד, ו) וְהַדְמֵיהּ כְּמָא דִמְהַדְמִין גַדְיָא. וכן בדברי רבותינו ז"ל (עבודה זרה לח, ע"ב) ודלמא הדומי הדמוה, משלטי הדמיה אין בו משום אסופי (קידושין דף עג, ריש ע"ב). נְוָלִי, אשפה מקום נוול. 

(ב, ו) 
וּנְבִזְבָּה דורון ומנחה. ובבראשית רבה (פרשה לד, דף לז, ד) וירח י"י את ריח הניחוח לאוהבו של מלך שכבדו בזה דסקינאה פירוש דורון נאה. 

(ב, ח) 
יַצִּיב, אמת והלשון מורגל וידוע. זָֽבְנִין, נמכרים כלומר נמכרים ונמסרים. 

(ב, ט) 
כִדְבָה וּשְׁחִיתָה, נכזבת ונשחתת. הִזְְמִנְתּוּן [הִזְדְּמִנְתּוּן], אתם מזומנים, עַד דִּי עִדָּנָא יִשְׁתַּנֵּא, עד אשר העת ישתנה עליכם שתהיו נמסרים למיתה, ויש מפרשים עד הערב שישתנה העת. 

(ב, יב) 
בְּנַס, בזעף תרגם וְהִנָּם זֹֽעֲפִֽים (בראשית מ, ו) וְהָא אִינוּן כְּנִיסִין.

(ב, יד) 
בֵּאדַיִן, תרגום של או. עֵטָא וּטְעֵם, עצה. ובדברי רבותינו ז"ל (בבא בתרא יז, ע"א) ארבעה מתו בעטיו של נחש בעצתו שנתן לחוה. וטעם כמו וְטַעַם זְקֵנִים יִקָּֽח שהוא תוכן הדבר (איוב יב, כ).

(ב, טו) 
מְהַחְצְפָה, גלויה לשון חצוף בדברי רבותינו ז"ל (סנהדרין קה, ע"א) למי שהוא עז פנים. ותרגום קְשֵׁי פָנִים (יחזקאל ב, ד) חֲצִיפֵי אַפַּיָא. 

(ב, יח) 
רָזָא דְּנָה, הסתר הזה תרגום חֶרֶשׁ לֵאמֹר (יהושע ב, א) בְּרָז לְמֵימָר, והרבה כמוהו בלשון ארמי. 

(ב, כו) 
הַאִיתָיךְ [הַאִיתָךְ] כָּהֵל, הישך יכול.
 
(ב, לא) 
וַֽאֲלוּ, לשון והנה. דִּכֵּן, זה תרגום הָאִישׁ הַלָּזֶה (בראשית כד, סה) גַּבְרָא דֵיכִי. וְזִיוֵהּ יַתִּיר, וזהו גדול. וְרֵוֵהּ דְּחִֽיל, ותארו נורא תרגום יְפֵה־תֹאַר (בראשית לט, ו) שַׁפִּיר בְּרֵיוָא.

(ב, לב) 
חֲדוֹהִי, חזות שלו תרגום הֶֽחָזֶה (שמות כט, כו) חֶדְיָא. מְעוֹהִי וְיַרְכָתֵהּ בטנו וירכיו. 

(ב, לג) 
שָׁקוֹהִי דִּי פַרְזֶל, שוקיו של ברזל. דִּי חֲסַף, של חרש תרגום וּכְלִי־חֶרֶשׂ (ויקרא ו, כא) וּמָן דַּחֲסַף.

(ב, לד) 
וְהַדֵּקֶת הִמּֽוֹן, והדקה אותם. 

(ב, לה) 
כְּעוּר מִן־אִדְּרֵי־קַיִט, כמוץ מן גרנות הקיץ. ואולי עוּר חסר נו"ן מן נעורת של פשתן, כי המוץ הוא הדק הננער מן התבן. 

(ב, לט) 
אֲֽרַעא [אֲֽרַע] מִנָּךְ, תחת ממך כלומר שפלה ממך. 

(ב, מ) 
מְהַדֵּק וְחָשֵׁל, מדק ומועך. ובדברי רבותינו ז"ל (חולין צג, ע"ב) ביעיא חשילתא פירוש ביצים מעוכות.  

(ב, מא) 
חֲסַף דִּֽי־פֶחָר, חרש היוצר. ובדברי רבותינו ז"ל מני דפחרא כלי היוצר, וכן בלשון ערבי פכא"ר והחי"ת בערבי כ"ף בעברי. וּמִן־נִצְבְּתָא דִֽי־פַרְזְלָ, ומחוזק הברזל. ולשון נִצְבְּתָא נטע מתרגום נְטַע שַֽׁעֲשׁוּעָיו (ישעיה ה, ז) נִצְבָא דְחֶדְוָתֵיהּ כלומר מנטע ומכח הברזל יהיה בה כחרש. 

סימן ג' 

(ג, ב) 
לַֽאֲחַשְׁדַּרְפְּנַיָּא סִגְנַיָּא וּפַֽחֲוָתָא אֲדַרְגָּֽזְרַיָּא גְדָֽבְרַיָּא דְּתָֽבְרַיָּא תִּפְתָּיֵא, כל אלו שמות בלשון ארמי לממונים ולגדולים זה למעלה מזה.

(ג, ד) 
וְכָֽרוֹזָא קָרֵא בְחָיִל, והכרוז קורא בכה.

(ג, ה) 
מַשְׁרֽוֹקִיתָא, כלי ששורקין בו שיפלא"ד בלע"ז. קַיתְרוֹס [קַתְרוֹס] סַבְּכָא, מיני כלי זמר הם ידועים אצלם, שמם כן בלשון ארמי. וְכֹל זְנֵי זְמָרָא, וכד מיני זמר. תרגום לְמִינֵהוּ (בראשית א, יב) לִזְנוֹהִי. 

(ג, ח) 
וַֽאֲכַלוּ קַרְצֵיהוֹן, תרגום לֹֽא־תֵלֵךְ רָכִיל (ויקרא יט, טז) לָא תֵיכוּל קוּרְצִין. 

(ג, יב) 
אִלֵּךְ, אלה. 

(ג, יד) 
הַצְדָּא, יש מפרשים האמת לשון תמיהא. ולא נדע לו חבר, אבל לפי הענין יתפרש כך. ויש מפרשים לשון שממה כלומר וכי דברי וגזרותי צדו ושממת ודבר רק הוא בעיניכם. ורבינו האיי ז"ל פירשו לשון כוון והצדה מן וַֽאֲשֶׁר לֹא צָדָה (שמות כא, יג) וְאַתָּה צֹדֶה אֶת־נַפְשִׁי לְקַחְתָּֽהּ (שמואל א' כד, יא) כלומר אם במזיד וכונה עשיתם. 

(ג, טז) 
לָֽא־חַשְׁחִין אֲנַחְנָא, אין אנחנו חוששין. 

(ג, יט) 
לְמֵזֵא לְאַתּוּנָא, להבעיר הכבשן מְזֵי רָעָב (דברים לב, כד) שרופי רעב. 

(ג, כ) 
לְכַפָּתָה, לקשור. ובמשנה (תמיד פרק רביעי משנה א. דף ל, ע"ב) לא היו כופתין את הטלה. כפתוה בחבל שד מגג (פרה פרק שלישי משנה ט. דף צו' ע"א). 

(ג, כא) 
כְּפִתוּ, נקשרו, בְּסַרְבָּֽלֵיהוֹן פַּטְּישֵׁיהוֹן [פַּטְּשֵׁיהוֹן] וְכַרְבְּלָֽתְהוֹן, מיני לבושים הם, סרבליהון הוא סרבל שיתכסה אדם בו. ובמדרש תנחומא (בריש פרשת הן האדם היה) מפרש פטשיהון אלו ברקים הנתונים על ירכותיהם, כַרְבְּלָֽתְהוֹן אלו הסקרין שבראשיהם. ודומה לו כרבלתא דתרנגולא (ברכות ו, ע"א).

(ג, כב) 
דִּי הַסִּקוּ, אשר העלו כלומר העלו אותם על פי הכבשן והפילום לתוכו. 

(ג, כד) 
תְּוַהּ, חרד. תרגום וַיֶּֽחֱרַד יִצְחָק חֲרָדָה גְּדֹלָה (בראשית כז, לג) וּתְוָה יִצְחָק תִּוְהָא. לְהַדָּֽבְרוֹהִי, יועציו ומנהיגיו כמו בְּתוֹךְ הַדָּֽבְרוֹ (מיכה ב, יב) בתוך מנהיגיו ותרגום וַיִּנְהַג (בראשית לא, יח) וּדְבַר. 

(ג, כה) 
שְׁרַיִן, מותרים מאסוריהם. 

(ג, כז) 
בְּגֶשְׁמְהוֹן, בגופם ובלשון מקרא וְגֶשֶׁם יְגַדֵּֽל (ישעיה מד, יד) לדעת המפרשים. לָא עֲדָת, לא עברה תרגום אֲשֶׁר עָבַר (בראשית טו, יז) דִּי עֲדָא. 

(ג, כט) 
שָׁלֻה [שָׁלֻו], שגגה. 
סימן ד' 

(ד, ה) 
וְעַד אָֽחֳרֵין, ועד שבאחרונה בא לפני דניאל.

(ד, ח) 
וַֽחֲזוֹתֵהּ, וענפיו כמו קֶרֶן חָזוּת (דניאל ח, ה). 

(ד, ט) 
עֳפְיֵהּ, עליו כמו מִבֵּין עֳפָאיִם (תהלים קד, יב) עלים. וְאִנְבֵּהּ פריו. תַּטְלֵל תרגום צֵל (שופטים ט, לו) טוּלָא. 

(ד, י ) 
עִיר, מלאך. ונקרא כן שהוא ער לעולם. 

(ד, יא) 
גֹּדּוּ, כרתו, אַתַּרוּ, השירו מלשון פיתה הנושרין בדברי רבותינו ז"ל (ביצה ב, ע"ב). וּבַדַּרוּ,  פזרו.

(ד, יב) 
וּבֶֽאֱסוּר דִּֽי־פַרְזֶל וּנְחָשׁ בְּדִתְאָא דִּי בָרָא, ובטל שמא יצטבע כלומר באסורי ברזל ונחשת יהיה בדשא השדה, כלומר שלא יוסל לזוז משם כאלו אמור בנחשתים ובטל השמים יתכבס. 

(ד, יג) 
יַחְלְפוּן, יעברו. 

(ד, יד) 
בִּגְזֵרַת עִירִין, בגזירת מלאכים.

(ד, טז) 
לְעָרָֽיךְ [לְעָרָֽךְ], לשנאך כמו וַיְהִי עָרֶֽךָ (שמואל א' כח, טז).

(ד, כב) 
וְלָךְ טָֽרְדִין, מגרשים, תרגום וַֽיְשַׁלְּחֵהוּ י"י אֱלֹהִים מִגַּן־עֵדֶן (בראשית ג, כג) וטרדיה, גָּרֵשׁ יְגָרֵשׁ אֶתְכֶם (שמות יא, א) מטרד יטר.

(ד, כד) 
מִלְכִּי, עצתי מן וַיִּמָּלֵךְ לִבִּי עָלַי (נחמיה ה, ז). וַֽעֲוָֽיָתָךְ בְּמִחַן עֲנָיִן, ועונך בחנון עניים. אַרְכָה לִשְׁלֵֽוְתָֽךְ, אריכות לשלומך ושלותך או פירושו רפואה לשגגחך. 

(ד, כח) 
עֲדָת מִנָּֽךְ, סרה ממך.

(ד, ל) 
מִלְּתָא סָפַת עַל־נְבֽוּכַדְנֶצַּר, כענין כִּֽי־כָלְתָה אֵלָיו הָרָעָה (אסתר ז, ז) עַד דִּי שַׂעְרֵהּ כְּנִשְׁרִין רְבָה, עד אשר היה שערו גדול ככנפי נשרים. וְטִפְרוֹהִי כְצִפְּרִֽין, וצפרניו כצפרני עופות הדורסים.

(ד, לב) 
כְּלָה חֲשִׁיבִין, ככלום הם נחשבים. וּכְמִצְבְּיֵהּ, וכרצונו מגזרת וּלְמַן־דִּי יִצְבֵּא (דניאל ד, יד).

(ד, לג) 
הָתְקְנַת, הייתי מתקן. וּרְבוּ יַתִּירָה, וגדולה יתירה. 

(ד, לד) 
בְּגֵוָה, בגאות.
סימן ה' 


(ה, ב) 
בִּטְעֵם חַמְרָא, בטעם היין כמו כְּטוֹב לֵב־הַמֶּלֶךְ בַּיָּיִן (אסתר א, י).

(ה, ה) 
נֶבְרַשְׁתָּא, מנורה. ובמשנה (יומא פרק שלישי משנה   דף לז, ע"א) הלני המלכה עשתה נברשת של זהב. עַל־גִּירָא, על הסיד הטוח בכותל כמו כְּאַבְנֵי־גִר (ישעיה כז, ט)  פַּס יְדָא, כף היד. 

(ה, ו) 
וְקִטְרֵי חַרְצֵהּ מִשְׁתָּרַיִן, קשרי מתניו נתתם. נָֽקְשָֽׁן, מקישות ודופקות.

(ה, ז) 
אַרְגְּוָנָא, ארגמן, וְהַֽמְונִכָא [וְהַֽמְנִיכָא], תרגום רְבִד (בראשית מא, מב) מָנִיכָא.

(ה, ט) 
מִשְׁתַּבְּשִֽׁין, לשון שיבוש כלומר נדהמים שלא דעו מה לעשות. 

(ה, יא) 
נַֽהִירוּ. זכר וידיעה. ובדברי רבותינו ז"ל (שבת פרק עשרים וארבע דף קנו, א) נהיר וחכים, יהירין לי שבילי דשמייא כשבילי דנהרדעא (ברכות פרק תשיעי דף נח, ע"ב), נהירנא כד הוו קיימין ארבע סאין בסילע (בבא בתרא פרק חמישי דף צא, ע"ב).

(ה, יב) 
וַֽאֲֽחֲוָיַת אֲחִידָן. והגדת חידות.

(ה, יט) 
וְדִֽי־הֲוָה צָבֵא הֲוָה מַחֵא, מכה. או פירושו מחיה הפך קטל. ופירוש מחיה מעמיד בחיים שלא היה הורגו כמו הַֽחִיִּיתֶם כָּל־נְקֵבָֽה (במדבר לא, טו), וַתְּחַיֶּין ָ אֶת־הַיְלָדִֽים (שמות א, יח).

(ה, כ) 
הֶעְדִּיוּ מִנֵּֽהּ, הסירו ממנו. 

(ה, כא) 
וְעִם־עֲרָֽדַיָּא, פראים כמו וּמֹֽסְרוֹת עָרוֹד (איוב לט, ה).

(ה, כח) 
פְּרִיסַת, מן הֲלוֹא פָרֹס לָֽרָעֵב לַחְמֶךָ (ישעיה נח, ז). 


סימן ו' 

(ו, ג) 
סָֽרְכִין, שוטרים ותרגום וְשֹׁטְרָיו (שמות ה, י) וְסָרְכוֹהִי.

(ו, ד) 
עֲשִׁית, חשב מן עֶשְׁתֹּנֹתָֽיו (תהלים קמו, ד). 

(ו, ו) 
עִלָּא, עלילה מן עֲלִילֹת דְּבָרִים (דברים כב, יד).

(ו, ז) 
הַרְגִּשׁוּ עַל־מַלְכָּא, התקבצו על המלך מן לָמָּה רָגְשׁוּ גוֹיִם (תהלים ב, א).

(ו, ח) 
אִתְיָעַטוּ, נתיעצו, לְגֹב, לבור. 

(ו, ט) 
דִּי־לָא תֶעְדֵּֽא, אשר לא תעבור.

(ו, טו) 
בְּאֵשׁ, רע. בָּל, כמו לֵב הפוך, כלומר שם לבו להצילו, ויש מפרשים בל מחשב. וכן הוא בלשון ערבי אגע"ל בל"ך כמו שים מחשבתך. ואדוני אבי ז"ל פירשו כמשמעו לשון לא, כלומר כיל לאו שמצא היה טוען עליו להצילו, כלומר לא תוכלו לעשות מפני כך, וכאשר היו מבטלים אותה טענה היה משים אחרת. מִשְׁתַּדַּר, משתדל ובמשנה (אבות פרק שני משנה ה). ובמקום שאין אנשים השתדר להיות איש כמו השתדל. 

(ו, יח) 
צְבוּ, רצון כלומר שלא ישנה רצונם להזיקו שלא ישנה רצון המלך להצילו.

(ו, יט) 
וּבָת טְוָת, ולן בתענית. וכן בלשון רבותינו ז"ל בפסחים (קז, ע"א) ובת טות ולא אבדיל רוצה לומר שלא אכל כל הלילה כשלא היה לו יין להבדלה. וְדַֽחֲוָן לָֽא־הַנְעֵל קָֽדָמוֹהִי, ושלחן. ובתוספתא הדחוונות של בעלי בתים פירוש שלחנות. ויש מפרשים המלה מורכבת ודי יחון כלומר מגידי החידות ובעלי השיר. 

(ו, כ) 
בִּשְׁפַרְפָּרָא, בשחר. אָז יִבָּקַע כַּשַּׁחַר (ישעיה נח, ח) תרגם יונתן בְּכֵן יִתְגְלֵי כִּשְׁפַּרְפָּרָא.

(ו, כג) 
חֲבוּלָה לָא עַבְדֵֽת, דבר השחתה.

(ו, כד) 
וְהֻסַּק, והועלה. 

(ו, כה) 
וְלָא־מְטוֹ לְאַרְעִית גֻּבָּא, ולא הגיעו לתחתית הבור.


סימן ז' 

(ז, א) 
רֵאשׁ מִלִּין אֲמַֽר, ראשי הדברים אמר ולא כלם. 

(ז, ב) 
וַֽאֲרוּ, והנה, מְגִיחָן לְיַמָּא רַבָּֽא, פירוש לפי ענינו נושבות ומסערות אותו. ואפשר שהלשון הזה מן כִּֽי־יָגִיחַ יַרְדֵּן אֶל־פִּֽיהוּ (איוב מ, כג). לשון יציאה כלומר יוצאות אליו.

(ז, ד) 
מְּרִיטוּ גַפַּיהּ [גַפַּהּ], נמרטו כנפיה. הֳקִימַת, הוקמה. 

(ז, ה) 
וְלִשְׂטַר־חַד, ולצד אחד. תרגום וּלְצֶלַע הַמִּשְׁכָּן (שמות כו, כ) וְלִסְטַר מַשְׁכְּנָא, עִלְעִין, צלעות.

(ז, ז) 
בְּרַגְלַיהּ [בְּרַגְלַהּ] רָֽפְסָה, כמו בְּרַגְלֵיכֶם (יחזקאל לד, יח) תרפושון.

(ז, ט) 
כִּתְלַג חִוָּר, כשלג לבן, כַּֽעֲמַר נְקֵא, כצמר נקי. גַּלְגִּלּוֹהִי נוּר דָּלִֽק, גלגליו אש בוערה פירוש גלגלי הכסא.

(ז, י) 
נְהַר דִּי־נוּר, נהר שיל אש. ויש מפרשים כמו נהורא כלומר אור של אש. נָגֵד וְנָפֵק, נמשך ויוצא. דִּינָא יְתִב וְסִפְרִין פְּתִֽיחוּ, למשפט יושב וספרים נפתחו.

(ז, יא) 
קְטִילַת חֵֽיוְתָא, נהרגה החיה. וְהוּבַד גִּשְׁמַה, ואבד גופה. וִֽיהִיבַת לִֽיקֵדַת אֶשָּֽׁא, ונתנה לשרפת אש.

(ז, יב) 
הֶעְדִּיו שָׁלְטָֽנְהוֹן, הסירו שלטנותם.

(ז, טו) 
אֶתְכְּרִיַּת רוּחִי, ולפי ענינו נבהלה רוחי. או פירושו קצרה רוחי. ותרגום וּקְצַר־רוּחַ (משלי יד, כט). דְכַרְיָא רוּחֵיהּ. בְּגוֹא נִדְנֶה, בתוך נרתקו כי הגוף לרוח כמו הנדן לחרב.

(ז, טז) 
קִרְבֵת עַל־חַד מִן־קָאֲמַיָּא, קרבתי על אחד מן העומדים והם המלאכים כמו בֵּין הָעֹֽמְדִים הָאֵֽלֶּה (זכריה ג, ז). וְיַצִּיבָא אֶבְעֵא מִנֵּהּ, ואמת אבקש ממנו.

(ז, יט) 
אֱדַיִן צְבִית לְיַצָּבָא עַל־חֵֽיוְתָא רְבִיעָיְתָא, אז רציתי לעמוד על האמת על החיה הרביעית.   

(ז, כ) 
וְקַרְנָא דִכֵּן, וקרן זאת.  

(ז, כה) 
וְיִסְבַּר, ויחשוב.

בספר עזרא 

סימן ד' 

(ד, ז) 
כָּתַב בִּשְׁלָם, כלומר כתב דברי שלום. מִתְרְדָת, שם איש מצָרי יהודה ובנימן. והוא שלח האגרת הזאת אל אחשורוש. וּשְׁאָר כְּנָוֹתָו [כְּנָֽוֹתָיו], סיעתו ובני חבורתו וכן ושאר כנותהון. ובדברי רבותינו ז"ל (כריתות ז, ע"ב) מי דמי שבת ועבודה זרה תנא יתהון בכנהיהון, פירוש בדיניהם ובכל המתחבר אליהם. וּכְתָב הַֽנִּשְׁתְּוָן, כתב המפורש, כָּתוּב אֲרָמִית וּמְתֻרְגָּם אֲרָמִֽית, כתוב בכתיבת ארמית ומפורש בלשון ארמית. 

(ד, ח)  
רְחוּם בְּעֵֽל־טְעֵם, בעל הדברים ותוכן לשון האגרת כי מתרדת טבאל שלח האגרת ורחום היה המזכיר והוא המתקן לשון האגרת ושמשי היה סופר.

(ד, ט) 
וַֽאֲפַרְסַתְכָיֵא וכו', שמות האומות שהיו בערי שומרון. 

(ד, י) 
אָסְנַפַּר, הוא סנחריב. רַבָּא וְיַקִּירָא, גדול ונכבד. וּכְעֶֽנֶת, שם מקום בערי שומרון וכולם הסכימו על שליחות האגרה הזאת. וכן נקרא המקום הזה וּכְעֶֽת (עזרא ד, יז). בלא נו"ן והכל אחד. ויש לפרש וכענת מן עת שהוא זמן. וכן היה מנהגם לכתוב זאת המלה בראשי הדברים באגרות, כלומר בזמן הזה נכתבה זאת האגרת.

(ד, יב) 
מָרָֽדְתָּא וּבִֽיֹֽשְׁתָּא, מורדות ורעה. וְשׁוּרַיָּ [וְשֽׁוּרַיָּא] אשַׁכְלִלוּ [שַׁכְלִלוּ], והחומות יסדו. וְאֻשַּׁיָּא יַחִֽיטוּ, והיסודות קשרו זו בזו, יחיטו לשון חוט כמו שתופרין בגד עם בגד בחוט. 

(ד, יג) 
קִרְיְתָא דָךְ, זאת. מִנְדָּה בְלוֹ וַֽהֲלָךְ, מנדה זו מנת המלך, בלו זה כסף גלגלתא, והלך זה ארנונא. והיא השורה שעושין למלך כשעובר עליהם. וְאַפְּתֹם מַלְכִים תְּהַנְזִֽק, וחוזק המלכים תזיק. 

(ד, יד) 
דִּֽי־מְלַח הֵֽיכְלָא מְלַחְנָא, לשון אֶרֶץ מְלֵחָה וְלֹא תֵשֵֽׁב (ירמיה יז, ו) כלומר השביתנו בנין ההיכל הזה שיהיה כארץ מלחה, וְעַרְוַת מַלְכָּא לָֽא־אֲרִיךְ לָנָא לְמֶֽחֱזֵא, ובזיון המלך לא יפה לנו לראות. ובדברי רבתינו ז"ל (בבא מציעא פרק חמישי דף עה, ע"א) מאה פלפלין במאה ועשרין פלפלין ואריך, כלומר טוב ויפה וישר אין בו משום רבית. וכן אמרו (סוכה פרק רביעי דף מד, ע"ב) מקשקשין בכרמיא ואכלין ויתא אריך או לא אריך, כלומר כשר הדבר או לא מפני שנעבדו הזיתים בשביעית. 

(ד, טו) 
וְאֶשְׁתַּדּוּר עָֽבְדִין בְּגַוַּהּ, כענין מרד. ויתכן שהלשון לשון שליחות מתרגום וַיִּשְׁלַח (בראשית לב, ד) וְשָׁדַר, כי המורדים שולחים בסתר לאשר יעזרו בהם וכאשר ימצאו עזר ימרדו באשר היו תחת ידו.

(ד, יח) 
נִשְׁתְּוָנָא, ענין האגרת ופירושו כמו וּכְתָב הַֽנִּשְׁתְּוָן (עזרא ד, ז). 

(ד, כג) 
וּבַטִּלוּ הִמּוֹ בְּאֶדְרָע וְחָֽיִל, ובטלו אותם בזרוע ובכח.

סימן ה' 

(ה, ג) 
וְאֻשַּׁרְנָא דְנָה לְשַׁכְלָלָֽה, וחוזק הזה לכלות, ואשרנא רצה לומר חומות העיר שהם חוזק העיר, וכן בדברי רבותינו ז"ל (בבא בתרא פרק עשירי דף קמז, ע"א) אשרתא חוזק השטר וקיומו. 

(ה, ד) 
אֱדַיִן כְּנֵמָא אֲמַרְנָא לְּהֹם, פירוש זה הפסוק דברי תתנאי ושתר בוזני וכן פירושו אז כשנאמר מן שם לכום טעם לִבְנוֹת (עזרא ד, ג) עוד אמרנו להם מי הם שמות האנשים אשר זה הבנין בונים. 

(ה, ח) 
אָסְפַּרְנָא, במהירות ובזריזות. 

(ה, יד) 
וְהֵיבֵל הִמּוֹ, והוביל אותם. 

(ה, טו) 
שֵׂא אֵֽזֶל־אֲחֵת הִמּוֹ, שא ולך והניח אותם. 

(ה, טז) 
שֵׁשְׁבַּצַּר דֵּךְ, זה.

סימן ו' 

(ו, ב) 
בְּאַחְמְתָא, כמו וְחֵמַת מַיִם (בראשית כא, יד). מלא אגרות וזכרונות המלכים והיתה בבירה במדי המדינה.

(ו, ג) 
וְאֻשּׁוֹהִי מְסֽוֹבְלִין, וכותליו מקושרין זה בזה. ובדברי רבותינו ז"ל (בבא בתרא דף עד, ע"א) במסובלי דתומי פירוש במחרוזות של שומין הקשורין זה בזה.

(ו, ד) 
נִדְבָּכִין, טורים, וכן במשנה (ברכות פרק שני משנה נ. דף טו, ע"א) קורין בראש האילן ובראש הנדבך. אֶבֶן גְּלָל אבני שיש ובלע"ז מרמר"י. וְנִפְקְתָא, וההוצאה.

(ו, ה) 
יַֽהֲתִיבוּן, ישיבון. וְתַחֵת, ותניח.

(ו, ז) 
רַחִיקִין הֲווֹ מִן־תַּמָּֽה, רחוקים היו משם שלא תזיקום.

(ו, ח)
דִּי מִדַּת עֲבַר נַֽהֲרָה, אשר במס עבר הנהר, מדת כמו מנדת, כלומר מהמס שלוקח המלך בעבר הנהר תעשה במהרה ההוצאה.

(ו, ט) 
וּמָה חַשְׁחָן, ומה שצריכים.

(ו, יא) 
יִתְנְסַח, כמו וְנִסַּחְתֶּם (דברים כח, סג), וּזְקִיף יִתְמְחֵא עֲלֹהִי, ועץ לתליה שיתלה עליו.

(ו, יב) 
יְמַגַּר, יפיל, כמו וְכִסְאוֹ לָאָרֶץ מִגַּֽרְתָּה (תהלים פט, מה).

סימן ז' 

(ז, יב) 
גְּמִיר, תרגום כָּלִיל (ויקרא ו, טו) כלומר סופר דת אלה השמים כלם.

(ז, יד) 
וְשִׁבְעַת יָֽעֲטֹהִי, ושבעת יועציו. 

(ז, כ) 
וּשְׁאָר חַשְׁחוּת, ושאר צורך.

(ז, כב) 
וּמְלַח דִּי־לָא כְתָֽב, ומלח לצורך הקרבנות יתנו אשר לא כתוב בו מדה יתנו כל הצורך.

(ז, כג) 
יִתְֽעֲבֵד אַדְרַזְדָּא, יעשה בזריזות.

(ז, כו) 
הֵן לְמוֹת הֵן לִשְׁרשִׁו [לִשְׁרשִׁי], אם למיתה שיהרנבו לעקרו מן העולם הוא ובניו, הֵן־לַֽעֲנָשׁ נִכְסִין וְלֶֽאֱסוּרִֽין, או לענשו ממון או לאסרו בבית הסהר.



ברוך  י"י אלהי אבתינו אשר נתן כזאת בלב המלך לפאר את בית י"י אשר בירושלם. יזכנו האל לראות בבנין ההראל חברים עם כל ישראל בעגלא ובזמן קריב אמן ואמן.

ברוך י"י אלהי ישראל המבין לבבות, המעורר מחשבות, שפתים פותח, וידים מפתח, מסיר עקשות פה ולזות שפתים, ולכתוב הישרה יישר ידים, סומך לכל הדורשים תורתו, מחזיק בידי המבקשים דתו, ישים מחשך לפניהם לאור, ומעקשים למישור, עד אשר לא ראו בתורתו את כל מאום, כל סתום לא עממום, נוחה אותם בצדקותיו, מישר לפניהם דרכיו ונתיבותיו, עד אשר כה נחני, ועד הנה עזרני, לבאר כל סתום, לפתח כל חתום, לגלות כל נסתר בתורתינו, ובספרי נביאינו וחכמינו, על פי אשר השיגה יד מחשבתי, באשר י"י אתי. ואל אלהים יודע ויודעי יודעים כי לא היתה כונתי בחבור הזה להתגדל בו עד חברי, ולהתפאר בו על ספרי מורי, אך כאשר פצרו בי גדולים וחכמים ממני, לאורך המלאכה בספרי המחברים אשר לפני, ולאשר הועתקו מלשון אל לשון תארך בהם ההבנה, והקצר בהם התבונה, ראיתי לעשות רצון הפוגעים בי. וכי ראיתי כי תהיה לי תועלת גדולה בחבור זה רצוני לומר הזכירני בו אשר למדתי מנעורי, ולהוסיף בו ידיעה אשר לא ידעתי מבחורי, קמתי וחצן העצלה נערתי, ומשנת המנוחה ננערתי, והתעסקתי בחבור הזה עד כליתיו, בעוז המאמץ נכשל, והעוזר כל נחשל. והנני קורא לכל הקורא בספר הזה שיביט אליו בעין רצון, לא בעין קנאה ולצון, ואם ימצא בו שגגה תהיה שגגה הסופר או הספר יתקננה אחרי העיון כפי דעתו ושכלו, ומי"י תגמולו, וידינני לכף זכות וישקלני במאזני צדק בכף דעתו, ותהי שלימה משכורתו. כי מטרדת הזמן ומעלו אשר עלי לא היתה מחשבתי בו זכה ונקייה. ועוד כי כל ימי התעסקי בו רוב מלאכתי היה בלמוד הנערים בתלמוד, ועם כל זה אולי שגיתי ואף על פי שאינני מציל עצמי מן החטא ומן השגגה וחוסר הידיעה כי אין אדם אשר לא יחטא, אף כי אנכי לא איש דברים, ויודע ספרים. ומי"י אשר כל נסתר אליו גלוי, והאמת אתו בכל ספק תלוי, שאלתי לנקותי משגיאות ומנסתרות, כמו שאמר משיחו עליו השלום שגיאות מי יבין מנסתרות נקני. ועוד אמר גם מזרים חשוך עבדך אל ימשלו כי אז איתם ונקיתי מפשע רב יהיו לרצון אמרי פי והגיון לבי לפניך י"י צורי וגואלי.

נשלם חלק שני מהמכלל תהלה לאל המהולל.


נימוקים שהוסיף 

ר' אליהו אשכנזי המדקדק
על
ספר השרשים מרד"ק ז"ל

ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת









ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת

אות א' 

אבב   אבד   אבה   אבח   אבל   אבן   אבר   אגל    אגף   אדם  אדן   אדר   אהב   אוב   אוי   אוי   אול   אות   אחד   אט   אי   אישׁ   אלה   אלם   אלץ   אם   אמל   אמן   אמר   אמשׁ   אן   אנח  אנס   אנק   אסם   אסן   אסף   אסר   אפד  ארר   ארן   אתה   אתק   ארגב   אשׁפר


אבב  
[שלא נקטפה עדיין] אמר אליה המדקדק נראה לי שאין בכל שרשי הספר הזה פירוש יותר זר ויוצא מדרך ההיקש כזה. ומה שהביא ראיה מדברי רבותינו ז"ל שהתליע באיביה, נראה לי כי אינה ראיה גמורה, כי בעל הערוך מפרש באיביה בקרקע שהיא מגדלת שם. וכן משמע פירוש רבי שלמה יצחקי בפרק כל הכלים (שבת קכה, ע"ב) עיין שם. ועוד יותר קשה לי שכלל עם זה בְּחֹדֶשׁ הָֽאָבִֽיב (שמות יג, ד) ולפי פירושו יהיו פתרון בחדש האביב חדש העץ או הצמח, ולפי דעת כל המפרשים אינו אלא לשון בכור. וכן תרגום אנקלוס בְּיַרְחָא דַּאֲבִיבָא, שהוא לשון בכור. וכן יונתן תרגם כְּבִכּוּרָה בִתְאֵנָה בְּרֵאשִׁיתָהּ (הושע ט, י). כְּבִכּוּרָה בְתֵינָתָא דִי בַאֲוַל מְאַבְּבָא, פירוש מבכרת.

אבד   
[אבדון ומות] א"א אין לשאול למה לא כתוב פה ושם במשקל אחר בְּאָבְדַן מוֹלַדְתִּֽי (אסתר ח, ו) כי לפי דעתו הוא מקור מן הקל בתוספת נו"ן כמבואר [בספר המכלול] בסדר האבנים, באבן י"ח.

אבה  
[אב ואם] א"א לא נמצא בכל המקרא רק זה וחבירו שבענין כי כל שאר הסמוכים הם אֲבִי האל"ף בחטף פתח.

אבח  
[והאל"ף נוספת] א"א זה לא יתכן כי תי"ו של בעתה שרשית ותי"ו של אבחת לסמיכות הנקיבה שרשה אבח. ויותר נכונים דברי רבי שלמה יצחקי שפירש גלאפשמינ"ט בלע"ז והוא בלשון אשכנז זומ"מן.

אבל  
[והאחרים לשון אבל] א"א אין צריך לסימן זה רק כל לשון אבל שאינו בא על אדם הוא לשון שממה. ויש מפרשים דַּרְכֵי צִיּוֹן אֲבֵלוֹת (איכה א, ד) לשון אבל ממש כלומר מגדלים עשב כמו אָבֵל המגדל שער, וכן פירוש פְּרָעֵהוּ אַל־תַּֽעֲבָר־בּוֹ (משלי ד, טו) כאשר אבאר עוד בנמוק שרש פרע. ועוד מה שכתב אָבֵל מִצְרַיִם (בראשית נ, יא) על שם האבל ואני אומר שיותר נכון לפרשהו לשון מישור, כמו אָבֵל מְחוֹלָה (שופטים ז, כב) וזה שאנקלוס הניחו כמו העברי ולא תרגמו כמו שתרגם אֵֽבֶל־כָּבֵד זֶה לְמִצְרָיִם (בראשית נ, יא) אֵבֶל תַּקִּיף דֵּין לְמִצְרָאֵי, משמע שהוא שם עצם של מישור.

אבן  
[זכר פניו למטה] א"א כן הוא בבראשית רבה. שאלו את רבי יהושע מפני מה הזכר בשעת לידה פניו למטר. והנקיבה פניה למעלה אמר להם מפני שהזכר מביט למקום בריאתו רצונו לומר כלפי האדמה, והנקבה מבטת למקום בריאתה כלומר כלפי האיש השוכב עליה. ואני שאלתי למילדות רבות ואמרו לי שאין זה תמיד רק לפעמים כך ולפעמים כך.

אבר  
[והדומה להם כנף] א"א כי מה שנמצא בדברי רבותינו ז"ל אבר מן החי, וכן רמ"ח אברים יש באדם ודומיהם אינו אלא לשון ארמי, אבל בלשון עברי נקרא האבר נתח. וכן תרגומו של תְּנַתֵּחַ לִנְתָחָיו (שמות כט, יז) תְּפַלֵּיג לְאֶבְרוֹהִי, וְאֶת־הַנְּתָחִים (ויקרא ח, כ) וְיָת אֶבְרַיָּא.

אגל  
[שם מקום] א"א יותר נכון לפרש שהוא לשון אַגַּן הַסַּהַר (שיר השירים ז, ג) בחילוף למ"ד בנו"ן כמן לִשְׁכָּה (נחמיה יג, ה) נִשְׁכָּה (שם יג, ז).

אגף  
[לחסרון דל"ת גדפין] א"א כי דגש כזה לא נמצא במקרא רק במלות הִזַּכּוּ (ישעיה א, טז) שהוא כמו הזדכו לפי דעת קצת.

אדם  
[אדם פטדה] א"א וכן נקרא בלע"ז רובי"ן שהוא לשון אדמימות בלשון רומי גם בלשון אשכנז נקרא רוביי"ן. ויש אומרים שלכך היו אודם בחשן לראובן כי רוב"ין וראובן קרובים בלשון.

אדן  
[יאמר נא אדונינו] א"א לפי שאינו מדרך מוסר לשום אדם את אחרים שותפים עמו לקרא לאחד אדונינו לפיכך בא חסר יו"ד שלא יהיו כלו בלשון רבים, לפיכך אמרו בני חת לאברהם שְׁמָעֵנוּ אֲדֹנִי (בראשית כג, ו) ולא אדונינו.

אדר  
[לחשיבותה וגדלותה] א"א נראה שצריך לפרש כן מדלא כתיב אדרת שֹעירה, בלשון נקיבה.

אהב  
א"א. תמהתי למה לא הביא הָֽאַחַת אֲהוּבָה (דברים כא, טו) וממנה נאמר בלשון רבים אהובים כמו שכתב רבי אברהם אבן עזרא שיש הפרש בין אוהבי ובין אהובי .עיין בישעיה סימן מ"א.

אוב  
א"א כי אולי נקראים הצלמים כן מלשון כְּאֹבוֹת חֲדָשִׁים (איוב לב, יט) לפי שהן כדמות נודות נפוחות והרוח שבהן הוא סבת הדבור והצפצוף.

אוי  
[ובתוספת ה"א] א"א לפי שהוא בטעם מלעייל אומר שהה"א נוספת, שאם היותה הה"א לנקיבה היתה בטעם מלרע.

אול  
[שׁטה שׁוטים], א"א ענין שוטה ושטות אינו לשון עברי אלא לשון ארמי. וכן אויל, וסכל וכסיל הרוב מתורגם שַׁטְיֵי.

אות  
[פירוש סימן] א"א היה לו לפרש ונמצא אות בלשון זכר ובלשון נקיבה וּבָא הָאוֹת (דברים יג, ג) לשון זכר, זֹאת אוֹת־הַבְּרִית (בראשית ט, יב) לשון נקיבה. אבל וְהָיָה הַדָּם לָכֶם לְאֹת (שמות יב, יג), אינה ראיה גמורה שהוא לשון זכר, כי לשון היה בא על לשון זכר ולשון נקיבה.

אחד  
[והתי"ו סימן הנקבה] וכן תחסר דל"ת מן הָרָה לָלַת (שמואל א' ד, יט), משפטה ללדת ותחסר הדל"ת.

אט  
א"א לפי דעתי שכן תחסר למ"ד של לאום במלת אוֹם.

אי  
[אַיֵּה הָעֵדֶר (ירמיה יג, כ)], וכן יש לפרש מלת איכה שאינה שאלה לדעה אלא על דרך הפלאה, כלומר ראה איה נחבאת, התחשוב שאינני רואה אותך שוטה. ועוד בשרש זה איה והוא מין עוף. צִיִּים אֶת־אִיִּים (ישעיה לד, יד), הוא מין חיה.

אישׁ  
[הַאִשׁ בֵּית רָשָׁע (מיכה ו, י)] וה"א האיש פתוחה. אבל הָאִישׁ אֶחָד יֶֽחֱטָא (במדבר טז, כב), הה"א קמוצה כי היא לידיעה, וזהו מה שפירש רבי שלמה יצחקי (שם) האיש האחד הוא החוטא.

אלה  
[הָֽאַלְיָה תְמִימָה (ויקרא ג, ט)], אליה הוא כמו זנב, אבל לא נקרא אליה רק הזנב מן הכבש או מן האיל.

אלם  
[אִיִּים בְּאַלְמְנוֹתָיו (ישעיה יג, כב)], גם בלשון הארמי תתחלף הרי"ש כמו וארו ואלו שפירושו והנה. וכן משתדר כמו משתדל.

אלץ  
פירושו לשון דוחק וכן תרגום יונתן וּדְחַקְתֵּיהּ. ולפי פירוש רבותינו ז"ל שהוא כמו ותחלצהו שאמרו שהיתה שומטת כר מתחתיו. והאל"ף תתחלף בחי"ת כמו וארוזים וחרוזים. ובספר בעל כנפים מפרש וַתְּאַֽלֲצֵהוּ מלשון תרגום ירושלמי בימי רעבון תרגום ביומי דאולצנא, ופירש ותרעיבהו על דרך אבר קטן יש באדם מרעיבו משביעו.

אם   
[הַאִם תַּמְנוּ לִגְוֹֽעַ (במדבר יז, כח)]. הכלל הוא כאשר יבואו בפסוק אחד ב' שאלות הראשונה תהיה בה"א והשניה במלת אם, כמו אלו שכתב.

אמל   
[לית קמץ]. נראה כי לא נמצא רק אחד והוא וּפֶרַח לְבָנוֹן אֻמְלָֽל (נחום א, ד), וכן נהגו במסורת לכתוב כן על מלה אחת דוק ותשכח.

אמן  
[וָאֶֽהְיֶה אֶצְלוֹ אָמוֹן (משלי ח, ל)]. לפי זה שב אמון על מלת אצלו רוצה לומר אצל הקדוש ברוך הוא שהוא אמון לו, כי אם היה שב על החכמה היה לו לומר אומנת כמו שאמר משחקת.

אמר  
[אֶת־י"י הֶֽאֱמַרְתָּ (דברים כו, יז)]ׄ והתימה על רבי שלמה יצחקי ז"ל שכתב האמרת, והאמירך אין להם עד מוכיח במקרא וכתב על יִֽתְאַמְּרוּ (תהלים צד, ד), ישתבחו כמו האמרת והאמירך.

אמשׁ  
יש לתמוה איך לא הביא ופירש אֶמֶשׁ שׁוֹאָה וּמְשֹׁאָֽה (איוב ל, ג) שהוא לשון חשך.

אן   
יתכן שכל אלה שהם מלעיל הה"א שבסופן במקום למ"ד בתחלת"ן, והם כמו לאן כמו מן שם שמה מלעיל כמו לשם. 

אנח  
הם ג' במקרא השלישי הוא נַחְנוּ נַֽעֲבֹר חֲלוּצִים (במדבר לב, לב), והוא כמו אנחנו ותחסר האל"ף כמו שתחסר במלת וְדִבֶּר־חַד אֶת־אַחַד (יחזקאל לג, ל).

אנס   
ורבותינו ז"ל לא שמשו בו רק בפעול תאר אנוס אנוסים או בנפעל נאנס לא בבנין אחר. 

אנק  
[בְּכִי וַֽאֲנָקָה (מלאכי ב, יג)], קשה לי למה לא הביא ובסמיכות אֶנְקַת אָסִיר (תהלים עט, יא).

אסם  
ורבותינו ז"ל שמשו בו בלישנא סתימה והעלמה באמרם דבר הסמוי מן העין, ומזה נקרא העור סומא. 

אסן  
אסון אינו אלא מיתה מקרית כגון מיתה בידי אדם ולא מיתה בידי שמים, דאם לא כן האיך נתערב יהודה לאביו שבנימין לא ימות מיתת עצמו מיתה בידי שמים.

אסף  
וְהָֽאסַפְסֻף אֲשֶׁר בְּקִרְבּוֹ (במדבר יא, ד)], אבל נמצאים כאלה שהכפל למעט כמו שחרחרת, ירקרק, אדמדם כמו שפירש רבי אברהם אבן עזרא על מלת שחרחרת עיין שם.

אסר  
[במסורת הברית]. א"א פי הדנוש שבסמ"ך מורה על האל"ף החסרה כמו מַכֹּלֶת לְבֵיתוֹ (מלכים א' ה, כה), במקום מאכולת. ורבי שלמה יצחקי ז"ל מפרש במסורת לשון מסירה כמשמעו. וכן תרגם יונתן.

אפד  
[אָֽהֳלֵי אַפַּדְנוֹ (דניאל יא, מה)], רוצה לומר כי הנו"ן נוספת. ואחרים אומרים שהאל"ף נוספת ושרשו פדן ושם תמצאנו עוד.

ארר  
[אורו] א"א פירוש אורו הוא ציוו לרבים על משקל מַה־טֹּבוּ (במדבר כד, ה), וארור הוא מקור ובא אחר הצווי כדינו בכל מקום.

ארן  
יש קורין אותו ארז בזי"ן וטועין, רק הוא חד מן ג' נו"נין זעירין במסרה גדלה.

אתה  
א"א במסורת אָתָא בֹקֶר (ישעיה כא, יב), לית כתיב אל"ף וחד וְאָתָה מֵרִֽבְבֹת קֹדֶשׁ (דברים לג, ב), כתיב ה"א.

אתק  
[אַתִּיק אֶל־פְּנֵֽי־אַתִּיק (יחזקאל מב, ג)] וחבירו כתב בשרש נתק מאין הכרע.

ארגב  
אמר אליהו המדקדק תמהתי למה לא הביא אותו לא פה חֶבֶל אַרְגֹּב (דברים ג, ד), ולא בשרש רגב. ועוד אדבר בו שם אם ירצה השם. 

אשפר   
הביא בשרש שפר ולא ידעתי למה.
ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת


אות ב' 

בג   בהל   בהק   בוא   בוץ   בחר   בין   בית   בכר   בנה   בער   בצץ   בר   בשׁל   בשֹר   בדלח   ברבר
   


בג  
וכן תרגם יונתן לְבִיז לְעַמְמַיָא. 

בהל  
אמר אליהו שלשון מהירות לא בא רק בפיעל ובהפעיל לא בנפעל לעולם.

בהק  
א"א בתהלים (יח, יג) הוא מתורגם מִן זְהוֹר יְקָרֵיהּ עֲנָנֵי שְׁמַיָא.

בוא  
[והבאת מלעיל]. לפי שהוא ענין אחר רוצה לומר מענין תבואה לפיכך נשתנה הטעם. וכן הִשָּׁמֵר וְהַשְׁקֵט (ישעיה ז, ד), שהוא מענין אחר נשתנה הטעם כמו שיתבאר בשרש שׁמר. 

בוץ  
א"א מה שלא הביא כאן הָטְבְּעוּ בַבֹּץ רַגְלֶךָ (ירמיה לח, כב), לפי שאין שרשו בוץ רק בצץ בראיית החולם. עיין בשרשו.

בחר  
[בכור מהסיגים] איננו דחוק לפרשו כן, כי כן חתום בחרתיך כמו בחנתיך וְיִֽבָּֽחֲנוּ דִּבְרֵיכֶם (בראשית מב, טו), ויתבחרו.

בין  
[והיוצא אל פועל זולתו] ובפסוק אחד נמצאו שניהן הָבִינוּ פְתָאיִם עָרְמָה וּכְסִילִים הָבִינוּ לֵֽב (משלי ח ,ה) הראשון עומד והשני יוצא. 

בית  
א"א תמהתי למה לא הביא וְאִוֶּלֶת בְּיָדֶיהָ תֶֽהֶרְסֶֽנּוּ (משלי יד, א) שהוא לשון נקיבה. 

בכר  
[בִּכְרֵי מִדְיָן (ישעיה ס, ו)]. ורבי אברהם בן עזרא פירש כי הבי"ת משרתת והוא לשון כר רוצה לומר בכרים של מדין.

בנה   
[לית חסר] וּבְנִתִים כְּבָרִֽאשֹׁנָֽה (ירמיה לג, ז), חסר יו"ד קדמאה ולא נהירא.

בער  
[תצא פעולתו אל אחר לעולם] ענין השריפה — ועיין בפירוש הרב אבן עזרא במזמור פ"ג. וכן בלשון אשכנז יש הפרש בין ברענ"ן ובין ורברע"נן.

בצץ  
א"א כבר כתבתי בנמוק בוץ ,לפי שזה בוץ בחולם מורה ששרשו מן הכפולים, כי כן דרך השמות הכפולים לפי שהם בחולם ונחי העי"ן בשורק. 

בר  
א"א כל בר קמוצים וכל שאר בר פתוחים וכן במסורת.

בשׁל  
[שענינו צלי] נפלאתי מה שאמר שמצאנו אחד שענינו צלי ואיך שכח וּבִשַּׁלְתָּ וְאָכַלְתָּ (דברים טז, ז), שלכל הדעות הוא לשון צליה.

בשֹר  
א"א כל מקום שתמצא כל סמיכה אצל בשר הוא שם כלל קריאט"ורה בלע"ז ולא באופן אחר. והקבוץ בשרים ואין דומה לו במקרא.

בדלח  
א"א המעתיק המקרא לנוצרים פתר אותה בירליי"ן. ואמר לי החשמן תלמידי כי לא ידע מה הוא אך יראה לו שנלקח מן בדלח בירליין.

ברבר  
א"א תרגום של מֵעַם לֹעֵֽז (תחלים קיד, א), מֵעַמֵי בַּרְבְּרָאֵי. וכן וְתֹֽגַרְמָֽה (בראשית י, ג), תרגום ירושלמי בַרְבְּרִיאָה.

ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת

אות ג'

גאה   גאל   גבר   גדע   גדר   גה   גהה   גהר   גוף   גור   גחן   גיא   גלח   גלע


גאה  
[לגאיונים], א"א כי הוא מסכום המלות דכתיבין מלה אחת וקריין שתי מלות. אבל יְפֵֽה־פִיָּה (ירמיה מו, כ), כתיב וקרי מלה אחת.

גאל  
[טנוף ולכלוך]. ויש מפרשים כל אלה לשון וְגָֽעֲלָה נַפְשִׁי אֶתְכֶֽם (ויקרא כו, ל), בחילוף עי"ן באל"ף כמו מְתָאֵב אָֽנֹכִי (עמוס ו, ח), כמו מתעב אנכי לפי התרגום ופירוש רבי שלמה יצחקי.

גבר  
[גברו בחיל]. לפי שהוא פועל עומד הוצרך להוסיף הבי"ת, כי זולת זה היה לו לומד גברו מפיעל הדגוש או הגבירו מבנין הפעיל.

גדע  
א"א תמהתי איך לא הביא נִגְדַּע הַיּוֹם (שופטים כא, ו) שרבים טועים בו וקורין אותו נגרע ברי"ש. וכן תרגם יונתן אִתְמְנַע לשון גרוע.

גדר  
[וכן גדר החצר]. ההפרש שבין חומה ובין גדר הוא, כי גדר של אבנים מונחים זה על גב זה בלי חומר וטיט. וזהו מה שפירש רבי שלמה יצחקי על גָּדֵר מִזֶּה וְגָדֵר מִזֶּֽה (במדבר כב, כד), סתם גדר של אבנים.

גה  
א"א לְבַג [לְבַז] לַגּוֹיִם (יחזקאל כה, ז), כמו לבז לגוים כמבואר בשרש בג. ויש אומרים שהוא כמו גא באל"ף וכן במסורת גה לית כתיב ה"א. וכן פירש רבי שלמה יצחקי יש לפרשו כמו גא. 

גהה  
א"א ורבי שלמה יצחקי פירש גהה לשון נוגה כשאדם שמח פניו מאירים. והוא זר ונגד הדקדוק. 

גהר  
א"א אבל וַיִּגְהַר עָלָיו (מלכים ב' ד, לה), תרגומו וְאַלְהֵי, לשון עייפות. 

גוף  
א"א ורבותינו ז"ל שמשו בו בלשון רבים גופים. 

גור  
[כמו כרים], כי אותיות גיכ"ק מתחלפים. אבל לדעת הרב רבי אברהם אבן עזרא אין מתחלפים רק יהו"א.

גחן  
א"א כי לא נקרא גחון רק בטנם של שרצים ולא של שאר בעלי חיים. 

גיא  
א"א ט' כתיבין בלא אל"ף במסורת וכל גי בן הנם כן וג' הם גי הנם החסרן בן וכתובים ב' מלות. וכבר שאלתי בספר התשבי למה אנו רגילין לקרוא אותו גיהנם בפתח או בקמץ ולא נמצא במקרא רק בחולם. אבל בפסוק תַּשְׁלֵג בְּצַלְמֽוֹן (תהלים סח, טו), מתורגם גְהִנָם כן כתוב הגימ"ל בשוא וחסר יו"ד והנו"ן קמוצה. 

גלח   
א"א וַיְגַלַּח וַיְחַלֵּף שִׂמְלֹתָיו (בראשית מא, יד), פירש הרב רבי אברהם אבן עזרא ויגלח המגלח, וזה לפי שלא נאמר ויתגלח. ולא ידעתי מי הכריחו לזה והלוא כל לשון גלוח לא נמצא רק בפיעל ושמושו כמו בקל, ועוד למה לא פירש ויחלף שמלותיו ויחלף המחלף הלוא גם הוא פיעל ודו"ק.

גלע  
ורבי שלמה יצחקי פירש שהיא כמו התגלה לשון גלוי בלי ראיה. ואומר אני שיש לדמות לו פְּדָעֵהוּ (איוב לג, כד), העי"ן במקום ה"א כמו שאפרש שם. ויש אמרים שהוא כמו התגעל בהפוך אותיות לשון וְגָֽעֲלָה נַפְשִׁי (ויקרא כו ,ל). ופירוש בְּכָל־תּוּשִׁיָּה [יִתְגַּלָּע] (משלי יח, א) יתעב וינשא.

ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת


אות ד'

דאב   דבר   דבשׁ   דגר   דוב   דור   דיה   דכא   דלה   דם   דרך   דרשׁ   דת   דרבן   דרכמן


דאב  
א"א עֵינִי דָֽאֲבָה (תהלים פח, י). פירש המתרגם עֵינִי זַלְגַת לשון נזלה. תרגומו של זיב דאיב. וכן וַיָּזוּבוּ מַיִם (שם עח, כ). תרגומו וְדִיבוּ מַיָא, אבל נֶפֶשׁ דָּֽאֲבָה (ירמיה לא, כד). לשון יגון ודאכה. וכן תרגום יונתן נפש יצפא וכן תרגום לשון דאבה בכל מקום. 

דבר  
א"א זה השרש לא נמצא בבנין הקל רק בשמות הפועלים והפעולים כאלה אשר הביא. גם בבנין נפעל לא נמצא רק בג' מקומות שהביא. 

דבשׁ  
[דבשת] על שם שמרפאין שברו בדבש נקרא כן. 

דגר  
א"א הוא פעל עבר אף על פי שכלו קמוץ כמו טָרָף בְּפִיהָ (בראשית ח, יא). י"י מָלָךְ (תהלים צג, א). ודומיהם ונמנים על פי המסורת.

דוב  
א"א אין להוכיח מן תרעינה, כי נוכל לומר שהוא על  דרך וַתִּכְתֹּב אֶסְתֵּר הַמַּלְכָּה (אסתר ט, כט). אבל יש להוכיח מן ילדיהן.

דור  
א"א אולי מזה נקראת בִקְעַת דּוּרָא (דניאל ג, א) על שם אתון נורא יקידתא שהיה שם.

דיה   
א"א אולי נקרא העוף דיה לפי שהוא שתור כדיו ששרשו דיה. 

דכא  
א"א פירשו רבותינו ז"ל שנפצעו או נדכאו בצים שלו כמו שפירש רבינו שלמה יצחקי ז"ל ולפי פירושו יהיה שם דבר ונקרא הביצה דכא. ויש אומרים שהוא תאר. וכן לפי תרגום אנקלוס. 

דלה  
א"א כי המאריך שתחת הדל"ת מורה שהקמץ הוא רחב, שאם היה קמץ חטוף לא היה בו מאריך. ועל כן אומר אני שנכונים דברי רבי יעקב שהוא בפתח ולא בקמץ ודוק ותמצא. 

דם  
א"א כן נקראו המעות דמים. ודווקא בלשון רבים ולא נמצא שנקרא המעה דם בלשון יחיד. 

דרך  
א"א היה לו לומר ונמצא דרך לשון זכר כמו שנראה בפסוקים שהביא. וכן נמצא בפסוק אחר (תהלים קא, ב). אַשְׂכִּילָה ׀ בְּדֶרֶךְ תָּמִים מָתַי תָּבוֹא אֵלָי.

דרשׁ  
א"א ויהיה ודרשו בקמץ חטף כמו ודורשו בקבוץ בבנין פֻּעַל או בחולם בעבור הרי"ש שאינה מקבלת הדגש על משקל כִּי־גֹֽרְשׁוּ מִמִּצְרַיִם (שמות יב, לט). וכן פירש רבינו שלמה יצחקי ז"ל באחד מהפנים. וזה לשונו ודרשו משמע מאתו אחרים שהרי"ש נקוד חטוף קמץ. 

דת  
א"א אין לשאול למה לא הביא אֵשְׁדָּת לָֽמוֹ (דברים לג, ב). כי אף על פי שהוא קרי ב' תיבות הוא כתיב מלה אחת אשדת לשון אַשְׁדֹּת הַפִּסְגָּה (דברים ג, יז). 

דרבן  
א"א מזה תרגם המתרגם בִּי שָׂרִים יָשׂרוּ (משלי ח, טז). בי דורבנא מתדורבין, ונקראו השרים דורבנין שמנהיגין העם כדרבן המנהיג את הבהמה. 



דרכמן  
א"א יש הפרש בין דרכמן לאדרכון והם שני מיני מטבעות מתחלפין.
ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת

אות ה'
הגן   היך   הלל   הן   הפך   הרג   הרה

הגן 
א"א כן פירש רבינו שלמה יצחקי ז"ל שהיו הלוים עומדים ונוגנים שם. פירש הגינה לשון נגון. ולא אבה הדקדוק.
 
היך
א"א כמו וְאֵת יֶתֶר הָֽאָמֹון הֶגְלָה נְבֽוּזַרְאֲדָן (ירמיה נב, טו) שהוא כמו ההמון. 

הלל 
[הָעִיר הַהֻלָּלָה (יחזקאל כו, יז)] צריך לו לומר כי הה"א במקום אשר כי לא תבוא ה"א הידיעה על העבר וכן הַֽהִקְדִּישׁ שְׁמוּאֵל (דברי הימים א' כו, כח). כמו אשר הקדיש. 

הן 
[חַיִּים עֲדֶֽנָה (קהלת ד, ב)] לא היה צריך לומר זה כי מלת הנה תמיד הנו"ן דגושה אפילו בלא כנוי. ועוד עיין במה שכתבתי בחלק הראשון בנמוק הן. 

הפך 
[שם סמוך הפועל] א"א בירמיה פירש שהוא שם סמוך או הפועל. וצריך לומר כי טעות סופר הוא.  — הפכפך על משקל סחרחר. 

הרג
[בֵּהָרֵג הֶרֶג (יחזקאל כו, טו)] קשה לי על סגול הבי"ת והיתה ראויה להנקד בצרי על משקל לֵֽעָנֹת מִפָּנָי (שמות י, ג) ועוד אדבר בו בנימוק עטף.

הרה 
[הֹרָה גָבֶר (איוב ג, ב)]. הרה פירוש ילדה וכן דעת התרגום אִתְבְּרָא גְבַר. ונראה לי כי מזה הוא מה שאומרים בתפלות ראש השנה היום הרת עולם שפירושו נוצר ונולד.
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת

אות ו'
והב 
א"א ורבותינו ז"ל אמרו שהיו שני אנשים מצורעים אחד שמו את והשני שמו והב.
ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת

אות ז'

זבח   זול   זור   זית   זכר   זלג   זמן   זמר   זעך


זבח  
א"א רוב לשון זביחה אינו בא רק על שחיטת קרבנות להשם יתברך או לעבודה זרה, לבד בשתי מקומות נמצא בתורה על שחיטת חולין וַיִּזְבַּח יַֽעֲקֹב זֶבַח (בראשית לא, נד) וַיִּזְבַּח בָּלָק (במדבר כב, מ). וכן (מלכים א' א, ט) בענין אדוניה ומתורגמין וּנְכֵיס, ושאר מתורגמין בלשון זביחה, זולת מועטים מתורגמין לשון נכס. אבל רוב לשון שחיטה מתורגם לשון נכס עיין בשרש שׁחט. 

זול  
א"א ורבי שלמה יצחקי פירש לשון נוזלו המים. ולא אבה הדקדוק כלל. ולשון נזול לא מצאתי בתרגום רק לֹא־יַעַרְכֶנָּה זָהָב וּזְכוֹכִית (איוב כח, יז), תרגום לית איפשר דישתבח בזילותא.

זור  
[וגם נאמר על הרפואה מזור] אם כן יהיה במלה זאת שתי לשונות דבר והפכו וזה לא אבה רבי אברהם אבן עזרא כלל. 

זית  
א"א נראה כי זית לשון זכר. וקשה לי שהפסוק מסיים הִצִּית אֵשׁ עָלֶיהָ (ירמיה יא, טז) לשון נקבה. 

זכר  
[מִקְנְךָ תִּזָּכָר (שמות לד, יט)] ומזה אמרו רבותינו ז"ל משכב זכר. וכן תרגם אנקלוס וְאֶת־זָכָר לֹא תִשְׁכַּב (ויקרא יח, כב) ועם זכיר ושאר זכר תרגם דכר או דכירא.

זלג  
א"א תמהתי למה לא הביא פסוקים לראיה כדרכו כגון אֶת־הַמִּזְלָגֹת (שמות לח, ג), וּמִזְלְגֹתָיו (שם כז, ג). 

זמן  
א"א לא נמצא לשון זמן רק בספר הגולה (נחמיה ב, ו), וכן נמצא פעם אחת בקהלת (ג, א). וזה כאשר כבר כתבתי שנמצאו מלות בקהלת שלא נמצאו רק בדברי רבותינו ז"ל כמו כבר, וענין.  
  
זמר  
[כריתת הזמורה]. על דרך תְּבוּאָתִי תְשָׁרֵֽשׁ (איוב לא, יב), וכן מְסָעֵף פֻּארָה (ישעיה י, לג), שהם הפך הפעולה. עיין בשרש יבם. 

זעך  
יתכן להיותו כמו נדעכו שפירשו בו לשון דלוק בחלוף זי"ן בדל"ת.
ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת



אות ח'

חבה   חבל   חבר   חדה   חוב   חול   חושׁ   חיל   חלל   חלב   חלף   חמס   חנן   חסה   חסן   חרב   חרה   חרשׁ   חשׁך   חתה    חתם   חתף   חשׁמן

חבה  
[וְנַחְבֵּתֶם שָׁמָּה (יהושע ב, טז)]. חסר אל"ף. וכן אמרו במסורת שהוא חד מן ארבע הסירים אל"ף בלישנא חביאה. 

חבל  
[וּבְעַד נָכְרִיָּה חַבְלֵֽהוּ (משלי כז, יג)] והתימה מן הרב רבי אברהם אבן עזרא שכתב שהוא לשון ציווי והרי הבי"ת רפויה ואם היה ציווי היה צריך שתהיה דגושה חַבְּלֵהוּ על משקל כַּבְּסֵהוּ. — [חֲבֹל חָבַלְנוּ לָךְ (נחמיה א, ז)] רצה לומר חבול הוא שם ואינו מקור בי היה צריך להיות החי"ת קמוצה. וכן פירש רבי שלמה יצחקי ז"ל שם ויפה דקדק. 

חבר  
[וּבֵית חָֽבֶר (משלי כא, ט)] פירשו בו בית שעשו בו כשפים שאם היה מלשון חָבֵר הוּא לְאִישׁ מַשְׁחִֽית (משלי כח, כד), היה נקוד חָבֵר בקמץ ובצירי בטעם מלרע אבל זה הוא בטעם מלעיל והסגול כמו וְחֹבֵר חָבֶר (דברים יח, יא). 

חדה  
[בַּרְזֶ֣ל בְּבַרְזֶ֣ל יָ֑חַד (משלי כז, יז)] הוא יותר נכון כי יחד על משקל יעל, אבל הראשון יחד בקמץ היו"ד בעבור האתנח. 

חוב  
א"א כמו שמן קום נאמר פעל הדגוש קִיֵּם, קִיַּמְתָּ. 

חול  
[כַחוֹל אַרְבֶּה יָמִים (איוב כט, יח)]. מצאתי במדרש עוף הוא ושמו חול בשורק. ורבי שלמה יצחקי ז"ל פירש שם וזה לשונו עוף הוא ששמו חול ולא נקנסה עליו מיתה שלא אכל מעץ הדעת ומתחדש לסוף אלף שנה וחוזר לנערותו. 

חושׁ  
א"א תמהתי למה לא הביא וּבַֽעֲבוּר חוּשִׁי בִֽי (איוב כ, ב), כי רבו בו הדעות יש שפרשו לשון מהירות ויש מפרשים אותו לשון שתיקה. ויש מפרשים לשון חששה ויש מפרשים לשון הרגש. וגם בשרש חשׁה לא הביאו. 

חיל  
[לִבְּכֶם לְֽחֵילָה (תהלים מח, יד)] ה"א של חֵילָה רפה והיא נוספת אבל וְהִכָּה בַיָּם חֵילָהּ (זכריה ט, ד), הה"א במפיק שהיא לכנוי הנקבה הנסתרת. 

חלל  
[כַּֽאֲשֶׁר בַּתְּחִלָּה (בראשית מא, כא)]. והנה רבותינו ז"ל עשו התי"ו של תחלה שרשית ואמרו התחיל, התחלת, מתחיל, אתחיל. וכן עשו בתי"ו של תרומה ובמ"ם של מכס, עיין בשרש מכס. — 
[בִּמְחוֹל מְשַֽׂחֲקִֽים (ירמיה לא, ד)] תמהתי למה לא הביא לְאֵבֶל מְחֹלֵֽנוּ (איכה ה, טו), והוא לשון יחיד פירש המחול שלנו. והתימה על רבי אברהם אבן עזרא שפירשו בלשון רבים כמו מחוללינו והרי הוא חסר יו"ד. 

חלב  
[יֵין חֶלְבּוֹן (יחזקאל כז, יח)]. ובספר בעל הכנפים אמר שחלבון מורכב מן חלב ולבן. 

חלף  
[תַּֽחֲלִיפֵם וְֽיַֽחֲלֹֽפוּ (תהלים קב, כז)] הראשון מבנין הפעיל והשני הקל שהוא לשון העברה או לשון כריתה כמו שפירש אחר כן בענין אחר.

חמס  
א"א והתימה גדולה למה לא כתב פה והשם מָֽלְאָה הָאָרֶץ חָמָס (בראשית ו, יג), ודומוהו. 

חנן  
[לָכֶם חֲנִינָֽה (ירמיה טז יג)] כתיב ביו"ד והנו"ן השנייה ראויה להדגש וצריך לומר שהנח תמורת הדגש. ותמהתי למה לא דבר מזה מאומה.

חסה  
א"א בעבור שלא נמצא לשון חסיה בפעלים רק סמוך לאות הבי"ת על כן צריך לפרש כאילו כתוב מושיע החוסים בימינך ממתקוממים ולכן כתב רבי שלמה יצחקי הרי זה מקרא מסורס.

חסל  
א"א נראה לי שאין לומר חסלת סדר פלוני, כי חסלת לשון נקבה וראוי לומר חסל סדר פלוני. אך נוכל לומר חסלת מסכת פלונית או פרשה פלונית. וכן כתב רבינו שלמה יצחקי תמיד בפירש התורה. 

חסן  
והם שני שמות של הקדוש ברוך הוא ואיננו סמוך ליה על כן יש לומר בוהוא רחום של שני וחמישי החסון בכח הה"א בפתח והחי"ת בחטף פתח. וביש נוסחאות כתוב החסין הה"א בסגול והחי"ת בקמץ ואיננו נכון כלל. 

חרב  
א"א החי"ת בפתח בעבור הסמיכות, כי במוכרת החי"ת בחטף פחח והרי"ש בקמץ כמו חֲרָבוֹת בְּשִׂפְתוֹתֵיהֶם (תהלים נט, ח), אבל מה שהוא לשון חורבן החי"ת בקמץ חטף כמו כְּשֻֽׁעָלִים בָּחֳרָבוֹת (יחזקאל יג, ד) ועל תַּמּוּ חֳרָבוֹת לָנֶצַח (תהלים ט, ז) יש פלוגתא אם החי"ת חטף פתח והוא לשון חרב או בקמץ חטף והוא לשון חרבן. 

חרה  
[אַל־תִּתְחַר בַּמְּרֵעִים (תהלים לז, א)] אבל תְּתַֽחֲרֶה אֶת־הַסּוּסִים (ירמיה יב, ד), מְתַֽחֲרֶה בָאָרֶז (שם כב, טו), תמצא בשרש תחרה.

חרשׁ  
[ואפשר שהוא פועל יוצא]. יש מפרשים גַּם אֱוִיל מַֽחֲרִישׁ (משלי יז, כח) פועל יוצא ופירש מי שיוכל להחריש האויל שלא ידבר הוא יחשב חכם. — [חֲרוּשָׁה עַל־לוּחַ לִבָּם (ירמיה יז, א)]. השי"ן והתי"ו מתחלפין כמו פשר דבר כמו פתר שהוא לשון פתרון. 

חשׁך  
א"א [מְֽיֻדָּעַי מַחְשָֽׁךְ]. ותימה גדולה על רבי שלמה יצחק שפירש מְֽיֻדָּעַי מַחְשָֽׁךְ (תהלים פח, יט) נחשכתי ונחדלתי מהם, משמע שהיה גורס מַחֲשָֹךְ בשי"ן שמאלית לשון וְלֹֽא־חָשַׂךְ מִמֶּנִּי (בראשית לט, ט). והתרגום אמר חֲשִׁיךְ אֲנָא בְּפוּמְהוֹן. ולא ידעתי מה הוא.

חתה  
[יַחְתְּךָ וְיִסָּֽחֲךָ (תהלים נב, ז)]. ורבי שלמה יצחקי פירש חתך לשון שבירה. וכן תרגומו יִתְבְּרִינָךְ. והוא יותר נכון כי לשון חתיה אינו נופל רק על אש וגחלים והוא מבנין הקל על משקל יעלך. ויתכן גם לשקלו על משקל יפרך ישקך מבנין הפעיל.

חתם  
[ונחתם]. ובחלק הדקדוק כתב שהוא עבר. ואיננו נכון בעבור נִכְתָּב שלפניו שהוא בינוני בעבור שהוא קמץ.

חתף  
[כעין חטיפה בטי"ת]. הטי"ת והתי"ו מתחלפות כמו טעה ותעה.

חשׁמן  
א"א היהודים הלועזים קורין הקרדינאל"י חשמנים. ולא ידעתי מהיכן למדו לומר כן והלוא לא נמצאו קרדינאל"י במצרים ואף כי בימי דוד. והתרגום אמר בנוי דחם היינו המצרים שנאמר וּבְנֵי חָם כּוּשׁ וּמִצְרַיִם (בראשית י, ו).
ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת

אות ט'

טהר   טחן   טחר   טעה   טען   טפשׁ   טרה   טרם   טאטא

טהר 
[וְטָהֳר] ידים אין ספק כי זה טעות סופר כי לא יבוא שני חטפין זה אחר זה לעולם ואינו אלא טהר הטי"ת בשוא והה"א בקמץ חטף. וכן במסורת וטהר ג' קמצין, ב' מנהון בענין דנעמן (מלכים ב' ה, יג), ודין.

טחן
[תִּטְחַן לְאַחֵר אִשְׁתִּי (איוב לא, י)] ויש מפרשים לשון זנות אל תטחן לאחר אשתי, והדרוש הזאת ידוע. וכן החכם ירונימ"ו שהעתיק המקרא לערלים פירש כן בַּחוּרִים טְחוֹן נָשָׂאוּ (איכה ה, יג), בחורים לטחון לקחו פירושו למשכב זכר.

טחר 
[בִּשְׁחִין מִצְרַיִם וּבַעְפֹלִים [וּבַטְחֹרִים] (דברים כח, כז)] והם ה' בלישנא וכולם כתיבין עפולים וקריין טחורים, וב' דכתיבין וקריין טחורים. עיין במסורה רבתא.

טעה 
[הכתוב בטי"ת] כי יש הפרש בין טעה ותעה כי לשון טעה הוא נופל על טעות הלב והשכל ולשון תעה אינו נופל רק על מי שתועה בדרך.

טען 
א"א תמהתי על רבי אליהו מזרחי שכתב כי טַֽעֲנוּ אֶת־בְּעִירְכֶם (בראשית מה, יז) הוא מבנין פעל הדגוש שאם היה מהקל היה הבהמה טעונה ולא טוענת. וקשה לי הלוא נוכל לומר הספינה או העגלה טעונה ולמה לא נוכל לומר גם כן הבהמה היא טעונה.

טפשׁ
א"א וכן הרבה מלשון בער, כסיל, סכל, נבל, ומשוגע מתורגמין בלשון טפשות. 

טרה
א"א וכתב רבי שלמה יצחקי על לחי חמור טריה וזה לשונו ראיתי בספר רפואות שקורין לליחה היוצאת מן המכה טרי. ויש רוצים להוכיח מכאן שרבינו שלמה יצחקי ז"ל היה יודע חכמת הרפואה ואינה ראיה גמורה.

טרם 
[כִּי טֶרֶם תִּֽירְאוּן (שמות ט, ל)] לפי פירש רבי שלמה יצחקי ז"ל יש מהם שפרושם עוד לא. ורבי אברהם אבן עזרא ז"ל תפש עליו. ורבי משה בן נחמן כתב יפה תפש רבי אברהם ז"ל על רבי שלמה ז"ל. 

טאטא 
א"א יש לדקדקו מן פיעל הדגוש ולומר ממנו מטאט מטאטיה, שרשו טאט. ולזה כיון המשורר רבי שלמה ן' גבירול באחד מפיוטיו טאט מלכות נביות.
ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת

אות י'

יאת   יבם   יבשׁ    יגה   ידה   ידע   יום   יחד    יחשֹ   יכל   ינח   יסד   יעז   יען    יצא   יצק   יצץ   יקר   ירא   ירט   ירע   ירק   ישׁה   ישׁן   ישׁע   ישׁר

יאת  
א"א איל רבי שלמה יצחקי ז"ל פירש לְךָ יָאָתָה (ירמיה י, ז) לך נאה. ואיננו נכון בדקדוק כלל כי נאה ענין אחר ושרש אחר.

יבם  
כי לשון יבם וְיִבְּמָהּ (דברים כה, ה) יש לפרשם הפך הפעולה על דרך תְּבוּאָתִי תְשָׁרֵֽשׁ (איוב לא, יב), ופירש ויבם אותה עשה שלא תהיה לה עוד יבם. ובלשון אשכנז אנטשוועגרי"ן. 

יבשׁ  
א"א אלו שה'א'י'ת'ן בצרי ועי"ן הפעל בחולם הם מורכבים מן שני שרשים מן בוש ומן יבש ה'א'י'ת'ן מן יבש והחולם מן בוש.

יגה  
[בְּיַד־מוֹגַיִךְ (ישעיה נא, כג)] ויונתן תרגם דַהֲווֹ מוֹנָן לִיךְ נבאה שהיה קורא מוניך בנו"ן שרשו יגה. 

ידה  
[יהודית]. לא נמצא במקרא שנקראו העברים יהודים רק אחר זמן גלות עשרת השבטים. ודוק ותמצא. 

ידע  
[ויתכן שרשו נדע]. כבר ביארתי בספר הבחור כי בעלי היו"ד לא יבואו דגושים רק כשעי"ן הפעל צד"י כמו מצב, מצע, ודומיהם. 

יום  
[זמן השמש לבדו] לפיכך לא נמצא יומם שלא נסמך לפניו או לאחריו לילה רק במקום אחד וְנֹף צָרֵי יוֹמָֽם (יחזקאל ל, טז), שהוא סוף פסוק. 

יחד  
[עָלָו [עָלָיו] בַּשָּׁמַיִם יַרְעֵם (שמואל א' ב, י)] כן הוא בכתיב אבל הקרי הוא ביו"ד רצוני לומר עלו כתיב עליו קרי. — [יַחְדָּיו (ירמיה מו, כא)] נמצא מלת יחדיו על נקבות רבות כמו וַֽאֲנַחְנוּ יַחְדָּו אֵֽין־זָר אִתָּנוּ בַּבַּיִת (מלכים א' ג, יח), גבי שתי נשים זוגות.

יחשֹ  
א"א כן כל יחוס שבמקרא כתיבין בשי"ן ובדברי רבותינו ז"ל כולן בסמ"ך. וכן לשון אירוסין כמו שכתבתי בשרש ארשֹ.

יכל  
[וְלֹֽא־יָכֹל יוֹסֵף (בראשית מה, א)]. ולשון רבים יכולים בחולם על משקל, רחוקים והאומרים יכולים בשורק טועים.

ינח  
[מקום המונח]. הדגוש בנו"ן הוא במקום יו"ד השרש לפי דעת המדקדקים. ולפי דעתי שהדגש מקום נו"ן השרש ושרשו ננח כאשר ביארתי בספר הבחור במאמר ב' בעיקר ה'.

יסד  
[מוסַד מוסָד]. ורבי שלמה יצחקי כתב שהראשון פתח לפי שהוא דבוק וכו' ועל דעתו שניהם שמות. ורבי אברהם אבן עזרא הסכים לדעת המחבר. 

יעז  
[נועז]. וכתב רבי אברהם אבן עזרא לא נדע אם הנו"ן שרש או נפעל והאומר כי הנו"ן תמורת למ"ד לא דבר נכונה.

יען  
[פירושם בעבור]. ולא בא לעולם רק על תשלום גמול ואם טוב ואם רע. 

יצא  
[כִּשְׁגָגָה שֶׁיֹּצָא (קהלת י, ה)] פירוש שנפלה הה"א והוטל תנועת האל"ף על הצד"י. ויש אומרים שהאל"ף תמורת הה"א ואל"ף השרש חסרה. — צאת אדם ונאמר צֵאָה מן יצא כמו מן ישן שֵׁנָה.

יצק  
[וַיַּצִּקֻם (יהושע ז, כג)]. יותר טוב כי הוא כמו ויציגום כי אותיות ג"י"כ"ק" מתחלפין.

יקץ  
א"א ג' מנהון חסרי יו"ד השרש וסימן א"נ"ך תרדמה, שמשון, בישן י"י דתהלים ושאר מלאים.

יקר  
[בִּיקְּרוֹתֶיךָ (תהלים מה, י)] קשה לי מאחר שאנו סומכין על קריאת בן אשר למה הוא נקוד בכל הספרים כפי קריאת בן נפתלי הבי"ת בחירק והיו"ד נחה ולא בִּיְקְרוֹתֶיךָ הבי"ת בשוא והיו"ד בחירק.

ירא  
[יראו את י"י] משום שנאמר כִּי לֹֽא־יִרְאַנִי הָֽאָדָם וָחָֽי (שמות לג, כ) לפיכך נחה האל"ף. וכן היא נחה במלת לראובני השורק שבאל"ף קורין ברי"ש ואין לרי"ש נקודה וקורין אותו לראובני הלמ"ד קמוצה והרי"ש אינה נקודה.

ירט  
א"א כבר נזכר גם כן בחלק הראשון מספר המכלל בזה השרש וצריך עיון גם כן בשרש רטה.

ירע  
[יֵרַע לָנוּ שֶׁבַע בֶּן־בִּכְרִי (שמואל א' כ, ו)] פירוש לפי שהוא פועל עומד. שאם היה שב על שבע בן בכרי היה לו לומר ירע לנו היו"ד בקמץ כמו נָרַע לְךָ מֵהֶם (בראשית יט, ט) או יריע.

ירק  
[והקבוץ ירקות]. זה אינה ראיה גמורה כי גם מן ירק בשש נקודות נוכל לומר ירקות בקמץ הרי"ש כמו מן ארץ ארצות, ומן עצם עצמות. ותימה למה לא פירש בשדפון ובירקון.

ישׁה  
א"א ונכונים דברי רבי לוי בן גרשון שנקרא תושיה כל מנהג ונימוס הנאות שראוי לאדם שיתנהג בו ולכך נקרא התורה והחכמה תושיה.

ישׁן  
[היו"ד בגְּעַיָּא] כדי להפריד בינו ובין אַֽחֲרֵי דְבָרִי לֹא יִשְׁנוּ (איוב כט, כב), שאין בו געיא והוא לשון שינוי.

ישׁע  
[עם נושע פתח]. ובעלי המסורה נתנו בו סימן העשירים מקמצין והמשכיל יבין. 

ישׁר  
[הַיְשַׁר לְפָנַי דַּרְכֶּֽךָ (תהלים ה, ט)], כן הקרי, אבל הכתיב הַוְשַׁר על משקל הוֹשֵׁב אֶת־אָבִיךָ (בראשית מז, ו), וכן הַוְצֵא אִתָּךְ (שם ח, יז), הַיְצֵא כתיב, כמבואר בחלק הדקדוק.
ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת


אות כ'
כאב   כבד   כדר   כהן   כוה   כחשׁ   כיל   כלל   כלף   כמר   כנר   כסה   כסף   כפה   כר   ככר   כרר   כרשֹ   כשׁל   כתת   כתב  כרבל   כרכם   כרמל   כרפס



כאב  
א"א בשרש כה מפרש המחבר למה לא התחיל בשרש ככב, ואחר כן ככה, ואחר זה ככר ואחר כן בזה השרש. — [כי אין המת כואב]. אך רבותינו ז"ל אמרו קשה רמה לבשר המת כמחט בבשר החי. 

כבד  
[יכבד י"י פירוש וכו'] ורבי שלמה יצחקי ז"ל פירש יכבד לשון כבוד. ולא יאמנו דבריו כי לא נמצא לשון כבוד בבנין הקל לעולם. 

כדר  
[ונחסר ממנו כ"ף הדמיון]. ויונתן תרגם כדור כְּשׁוּר מַקַף. וכן רבי אברהם אבן עזרא פירש כ"ף כדור משרתת. וכן לפי פירוש רבי שלמה יצחקי ז"ל. 

כהן  
[כְּהֻנַּת עוֹלָם כלם בענין עבודה]. וזה דוקא עובד לאלהות בין קדש ובין חול ולא על שאר עבודת.

כוה  
[כִּי־תַחַת יֹֽפִי (ישעיה ג, כד)]. כי לא נופל לשון כויה רק על בשר שנכוה באש ולא נשרף כלו. 

כחשׁ  
[וַתְּכַחֵשׁ שָׂרָה (בראשית יח, טו)] ראיתי באחד מספרי המסורת כי ותכחש הכ"ף בקמץ לפי שלא היתה רגילה להכחיש. בשם רבינו משה מלונדר"ש ז"ל. 

כיל  
[האחד ממנו כֵּל בפלס גֵּר] נכון הוא שכִילַי שם על משקל סיני ואין עוד דומה לו. ויש אומרים שנקרא כלי כאלו הוא שתי מלות כִּי לִי פירוש הוא אומר תמיד שלי שלי.

כלל  
[כֹּל פָּעַל י"י לַֽמַּֽעֲנֵהוּ (משלי טז, ד)] חסר מלת אשר או שי"ן בראש כאלו אמר כל אשר פעל, או שפעל, כי לא תמצא מלת כל לכנוי הפעולות רק מה הדרך. וקשה לי על מה הביא פסוק וְכָל־זֶה אֵינֶנּוּ שׁוֶֹה לִי (אסתר ה, יג). — [פירוש מאומה]. כי מלת כל אינה משמשת במקום מאומה רק כשהיא דבוקה למלת אין, או לא או בלתי כמו הפסוקים שהביא לראיה והביא עמהם כי לא במותו יקח הכל נראה לי שאינו כן, כי אם היה בלשון מאומה היה לו לומר כי במותו לא יקח הכל ודוק.

כלף  
א"א בִּֽסֲבָךְ־עֵץ קַרְדֻּמּֽוֹת (תהלים עד, ה) מתורגם בְּכוּלְבַיָא לשון בְּכַשִּׁיל וְכֵֽילַפֹּת, כי הבי"ת והה"א מתחלפין. ונראה לי שהוא קרוב ללשון אשכנז קולב"ן.

כמר  
[והם עובדי עבודי זרה]. נקראו כן לפי שהם סגורים יחד כמו שכתבתי בתשבי בשרש כמר. עיין שם. 

כנר  
א"א קשה לי למה לא הביא כנרת ובקבוץ נֶגֶב כִּֽנֲרוֹת דיהושע (יא, ב) שאונקלס ויונתן תרגמו כנרת בכל מקום גִינוֹסָר והיא ארץ שמנה מאד. וכן יָם וְדָרוֹם יְרָֽשָׁה (דברים לג, כג) תרגום ירושלמי מַעֲרָב יַמָא דְגִינוֹסַר.

כסה  
[וְלִמְכַסֶּה עָתִֽיק]. וכן מכסך תולעה הוא שם ולא בינוני. וכן וְלִמְכַסֶּה עָתִֽיק (ישעיה כג, יח) שהוא כמו מכסה.

כסף  
[תאוה וחשק]. ולכן נקרא הכסף כן לפי שהוא חשק ותאות כל האדם. 

כפה  
[ואולי מצאו בספריו קמוץ]. פירוש שאם היה בקמץ היה מורה שהוא מזה השרש והיה עתיד נפעל על משקל תִּגָּל עֶרְוָתֵךְ (ישעיה מז, ג) שהגימ"ל קמוצה. 

כר  
[הם הכבשים]. ורבי אברהם אבן עזרא פירש בִּכְרֵי מִדְיָן (ישעיה ס, ו), מזה השרש ואמר כי הבי"ת לשמוש רצונו לומר בכרים של מדין. 

ככר  
א"א כבר כתב המחבר בשרש כה למה שם זה השרש פה עיין בנימוקי בריש אות הכ"ף. 

כרר  
אין ראיה גמורה שתהיה הרי"ש שרשית, כי כן דרכם בקצת מלות לכפול האותיות כגון שאמרן גרים גרורים ודומיהם.

כרשֹ  
א"א כבר כתבתי בשרש יחשֹ שכן דרך חכמים ז"ל לכתוב סמ"ך במקום שי"ן שמאלית אך לא במקום שי"ן ימנית. 

כשׁל  
[בְּכַשִּׁיל וְכֵֽילַפֹּת (תהלים עד, ו)] אבל תרגום של בְּכַשִּׁיל וְכֵֽילַפֹּת בְּקוּפִיץ וּבְמַפְסְלַת דְיוּסְטַר עיין לעיל בשרש כלף. 

כתת  
[ויתכן להיות עוד משרש נכת]. יש לפרש וַֽיַּכְּתוּם (במדבר יד, מה) כמו וינשכום ותרגום וַיְנַשְּׁכוּ (במבדר כא, ו) וּנְכִיתוּ. 

כתב  
[נכתב]. נכתב כן הוא בקמץ בעבור הזקף אבל נכתב דמרדכי הוא קמוץ בעבור שהוא בינוני תאר. 

כרבל  
הוא במין כובע שמשימין על הראש ונקרא כרבלא לשון כרבלתא דתרנגול. 

כרכם  
וכן נקרא בלע"ז ובלשון אשכנזי זאפרא"ן. וכן בלשון רומי נקרא כרוכ"ם. אבל אֲהָלִים וְקִנָּמֽוֹן (משלי ז, יז) תרגום כוּרְקְמָא וְקוּנְמָא בבי"ת, אבל נֵרְדְּ וְכַרְכֹּם (שיר השירים ד, יד) תרגומו רְשַׁק וּמוֹרִיקָא. ונקרא הכרכום מוריקא על שם צבעו שהוא ירקרק. וכן הכובעים שנושאים היהודים במדינת וינצי"א נקראו כובעין כרכומין. ואני עשיתי סימן לפרט השנה בעת ההיא כל ראיהם יכירום בגימטריא ר"נ"ו. גם יכירום לשון כרכום.

כרמל  
א"א. הלמ"ד של כרמלו דגושה. וכן מן ברזל וּבַרְזִלַּי הַגִּלְעָדִי (שמואל ב' יז, כז) הלמ"ד דגושה. 

כרפס  
א"א יש אומרים שהוא מין צבע ירוק. ובעל הערוך כתב שנקרא בלשון ישמעאל כרפוס ובלע"ז אפי"ו ובלשון אשכנז איפי"ך. ועוד פירוש שהוא פיטרוסלינין. ונראה לי שהוא בלשון אשכנז פיטרסיי"ל. ויש אומרים שכרפס מלה מורכבת מן כר ופס, כר מן כרים וכסתות ופס הוא מן כלי מלת.

ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת


אות ל'

לאב   לאט   לאך   לבב   להם   לו   לוה   לול   לז   לעב   לעז   לקח   לקשׁ

לאב  
א"א ורבותינו ז"ל פירשוהו תל שאובין בו כל טוב. וכן תרגם יונותן דהויתון תאיבין בה לכל מדעם. 

לאט  
[בשרש לוט]. כמו מן קום וְקָאם שָׁאוֹן (הושע י, יד), ומן רם וְֽרָֽאֲמָה וְיָֽשְׁבָה (זכריה יד, י). 

לאך  
[ובא צירי תחת כ"ף הכינוי]. היה לו לומר תחת שתי הכ"פין האחת היא תחת יו"ד סימן הנקיבה כמו לְכָל־עֲוֹנֵכִי (תהלים קג, ג), והשנית מקום קמץ ובא קמץ קטן תמורת קמץ גדול.

לבב  
א"א תמהתי למה לא הביא ובסמיכות לְבַב פַּרְעֹה (שמות יד, ה). — [לִבַּבְתִּנִי אֲחֹתִי כַלָּה (שיר השירים ד, ט)]. פירש הוא הפך הפעולה כמו תבואתי השרש וזהו הסירותי את לבב. ובלשון אשכנז ד"ו הוש"ט אנטהערצ"ט מי"ך. 

להם  
א"א ורבי שלמה יצחקי פירש כְּמִֽתְלַֽהֲמִים לשון מהלומת ולפי זה יהיה הלם ולהם אחד בהפוך אותיות. 

לו  
[לפי שקריאתה בוי"ו וכו']. והן חמשה ושלושים במקרא דכתיבין לוא שנים מנהון בתורה וסימן אוכל יגיד. וכן הלוא י"ג מלאין בתורה — 
[וָלֹא יֵֽלֶךְ־נָא אִתָּנוּ (שמואל ב' יג, כו)] א"א כי קמצות הו"וין בעבור שהמלה עומדת ושבה למעלה שאמר וְלֹֽא־אָבָה לָלֶכֶת (שמואל ב' יג, כה) רצונו לומר מאחר שלא תאבה ילך נא אתנו אמנון. וכן ולא דנעמן מאחר שמאן הנביא לקחת אמר נעמן ולא רצונו לומר מאחר שלא תרצה לקחת יותן נא לעבדיך וגו'. והעד על זה הפירוש טעם זקף גדול שהוא על שניהם. 

לוה  
[הָֽעֲתִידִים עֹרֵר לִוְיָתָֽן (איוב ג, ה)] פירש הרב רבי אברהם אבן עזרא שהוא מין דג גדול. עיין בפירושו במענה הראשון של איוב. 

לול  
[ויש כתובין באל"ף]. ולא נמצאים רק אילו שהביא לכן היה לו לומר וחמשה כתיבין אל"ף ושבעה ראש פסוקים כתיבין לולי ביו"ד. 

לז  
[כמו הזה]. כן דעת המפרשים ואני אומר כי הלז הוא כמו ההוא לכך אומרים למי שעומד מרחוק בין זכר בין נקבה כמו הַפְּלִשְׁתִּ֣י הַלָּ֔ז (שמואל א' יז, כו), הַשּׁוּנַמִּית הַלָּז (מלכים ב' ד, כה) ובתוספת ה"א לזכר הָאִישׁ הַלָּזֶה (בראשית כד, סה) ולנקיבה בתוספת וי"ו בחולם הָאָרֶץ הַלֵּזוּ (יחזקאל לו, לה). 

לעב  
א"א בלשון ארמי הוא עלב העי"ן קודם ללמ"ד והרבה מלות מתורגמין בלשון עולבן כמו כִּֽי־רָאָה י"י בְּעָנְיִי (בראשית כט, לב). בעֻלְבּוֹנִי, וַיִּתְעַלְּלוּ־בָהּ (שופטים יט, כה) וְאִתְלְעָבוּ. וכן הרבה בדברי רבותינו ז"ל. ויהיה לעב ועלב קרובים בלשון בדברי רבותינו ז"ל.

לעז  
א"א ומה שנוהגין לקרא ליהודים של מדינת רומנ"יא לועזים כתבתי הטעם בספר התשבי. עיין שם מי שיחפוץ לדעתו. 

לקח  
[וגם דגש הקו"ף]. וזה דוקא כשהקו"ף נקודה בשוא ולא בנקודה אחרת. — [וַֽאֲרוֹן הָאֱלֹהִים נִלְקָֽחָה (שמואל א' ד, יז)] נמצא ארון בלשון זכר ובלשון נקיבה כמבואר בשרש ארן. 

לקשׁ  
[ילקשו] ורבי שלמה יצחקי ז"ל פירש לקש לשון צמת וכתב שם וכן יסד רבי אליעזר לקש מארבה אם כן הקלירי יסד גם כן ההושענות. 

ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת

אות מ'

מאם   מגד   מגל   מוג   מול   מות   מזר   מחק    מין   מלל   מלא   מלח   מלט   מנה   מנח   מסס   מסך   מסר   מעה   מצא   מר   מרח   מרק   משׁך   משׁל   מתג   מתה   מתי

מאם 
א"א רבינו שלמה יצחקי פירש על ולקחתי מאתו מאומה חסר אל"ף. ואני לא מצאתי כן בכל הספרים וגם אינו במנין מלות דלא מפקין אל"ף כמו שֵׁלָתֵךְ (שמואל א' א, יז), ודומיהם.

מגד  
א"א יש אומרים שהמ"ם נוספת והנו"ן שרשית שרשו נדן ומגדנות על משקל משמרות. 

מגל  
[וְחֶרְמֵשׁ לֹא תָנִיף] (דברים כג, כו). תרגם אנקלוס וּמַגְלָא. וכן לְמַזְמֵרוֹת (מיכה ד, ג) תרגם יונתן לְמַגְלִין, אבל שִׁלְחוּ מַגָּל (יואל ד, יג), וְתֹפֵשׂ מַגָּל (ירמיה נ, טז) דידמוהו שניהם תרגם יונתן חַרְבָּא. 

מוג  
[תמס ותעבור ממני תושיה]. ורבי שלמה יצחקי ז"ל פירש מזה השרש ביד מוגיך מניעך ומטלטלוך. ואינו זר בעיני וכבר נזכר בשרש יגה. 

מול  
[כי מולים היו]. מול הוא תואר על משקל סוּג לֵב (משלי יד, יד). אבל רבותינו ז"ל הוסיפו בבינוני ובפעול ה"א וקורין למי שמל את התינוק מוהל ולתינוק הנימול מהול וכן תרגם דָּמִים לַמּוּלֹֽת (שמות ד, כו). בִדְמָא דִמְהֻלְתָּא, וכן בְּדָמַיִךְ חֲיִי (יחזקאל טז, ו). הראשון תרגם יהונתן בִּדְמָא דְמָהוּלִתָּא. 

מות  
[מותתני מרחם]. הוא לשון זכר כאילו אמר מותת אותי והוא שב על היום שזכר למעלה פירש שבאותו היום לא המית אותי. ורבי שלמה יצחקי ז"ל פירש מלאך המות.

מזר  
א"א יש אומרים שממזר הוא מלשון וְהַזּוּרֶה תִּבָּקַע אֶפְעֶֽה (ישעיה נט, ה). והוא מלשון רבותינו ז"ל בצים מזורות, ופירש ממזר דבר הנשחת אינו של קיימא כמו שאמרו רבותינו ז"ל מעולם לא ראינו נין ונכד לממזר אם עושה דור שני אינו עושה דור שלישי. 

מחק  
א"א ומזה שמשו רבותינו ז"ל בלשון מחה דלעיל כאמרם המוחק על מנת לכתוב ולא שמשו בלשון מחה על הכתב לעולם רק לשון מחיקה ודו"ק ותמצא. 

מין  
א"א אין לתמורת למה לא הביא כאן בְּמִנִּים וְעוּגָֽב (תהלים קנ, ד), כי שרשו מן או מנן, כי הנו"ן דגושה עיין בשרש מן.

מלל  
[מלים תחשובו]. ועשרה הן בלשון רבים וכולם באיוב וכל שאר מילין בנו"ן. 

מלא  
[שימות בלא זמנו]. ויש מפרשים מזה וְזַרְעוֹ יִהְיֶה מְלֹֽא־הַגּוֹיִֽם (בראשית מח, יט). רצוני לומר שיכרית האומות והתנבא על יהושע.
מלח 
[מלוח עלי שיח]. ורבותי פירשו לי מלוח בלשון אשכנז מי"ז והוא צמח עב ירק גדל סביב האילנות הגדולים. — 
[כי הם צמחים מלוחים]. הם חרולים וכן מִמְשַׁק חָרוּל (צפניה ב, ט). תרגם יונתן מַשְׁמַט מִחוּחִין. 

מלט 
[אמלטה נא שם] אמלטה ב' חד מלעיל וחד מלרע וסימן לוט למטה ודוד למעלה. — 
[הם שני ענינים האלו.] הפ"א והמ"ם מתחלפין מליטה ופליטה כמו ופרק פיגולים ומרק קרי.

מנה 
[ורבותינו ז"ל זכרו המנים בענין משקל]. ורבי אברהם אבן עזרא כתב כי מנים הם משקלים וכן שבעה שקלים תרגם שַׁבְעָא מָנָן.
 
מנח 
[וכן מחתה מחתות]. המ"ם בפתח בעבור החי"ת. 

מסס 
[מסת נדבת ידך] על משקל פִֽסַּת־בַּר (תהלים עב, טז). הסמ"ך הדגושה מורה על הכפל. 

מסך 
א"א כולם ענין מזיגה בחילוף גימ"ל בכ"ף כמו ויסכרו כמו ויסגרו. 

מסר 
א"א לא נמצא זה הלשון רק אלו השנים שהביא ושניהם בפרשת מטות. — 
[ויתנהו י"י אלהינו], לא נמצא לשון נתינה מתורגם בלשון מסירה רק כשהוא סמוך אצל לשון יד.

מעה 
דמות המעות הנזכרים בדברי רבותינו ז"ל. ובדברי רבותינו ז"ל קורין המטבע מעות בלשון נקבה גם שמשו בו לשון זכר כגון נותן אדם מעיו. ותרגום עשרים גרה מָעִין. —  
[פרודות קטנות] כי פרידה הוא לשון לע"ז קורין לאבנים פריד"י. וכן בֶּֽחָצָץ שִׁנָּי (איכה ג, טז) תרגומו בִּפְרִידָן. וכן חַדּוּדֵי חָרֶשׂ (איוב מא, כב) תרגומו פְּרִירִין דְחַדְדִין.

מצא 
[נחה האל"ף]. והתימה על הרב רבי אברהם אבן עזרא שכתב על כְּמוֹצְאֵת שָׁלֽוֹם (שיר השירים ח, י) שנחה האל"ף והרי היא נעה בעדות המסורה.

מר 
[לפי שנופלת מגבוה]. ויותר נכון פירש רבי שלמה יצחקי ז"ל שהוא כמשמעו לשון מרירות ולפי זה שרשו מרר.

מרח 
א"א רבותינו ז"ל פירשו שני פירושים, האחד שנמרחו אשכיו פירוש שנעשו כאחד, וכן דעת רבי שלמה יצחקי ז"ל. ופירוש השני שרוח באשכיו פירוש שנתנפחו.

מרק 
[מרק פגולים]. כן הקרי וכתיב פרק. ושני שמות יש לרטוב שנתבשל בו הבשר מרק ופרק. ויש אומרים כי הפ"א והמ"ם מתחלפים כדין אותיות בומ"ף.

משׁך 
[נושא משך הזרע]. יש אומרים שאלו השניים הם לשון קנייה, כי רוב מה שאדם [קונה] במשיכה הוא קונה.

משׁל 
[והקדמוני תאר לו]. ויש אומרים משל איש הקדמוני, והוא אדם הראשון שאמר האשה אשר נתת עמדי והיא אמרה הנחש השיאני דהיינו מרשעים יצא רשע.

מתג 
[בלע"ז פראו"ן]. נראה לי שפראן הוא קרוב ללשון תרגום ירושלמי שתרגם במתג ורסן בוממא ובפרומיבא וכן בכפל רסנו וכפלא דפרומביא, והוא מה שכתבתי לעיל שתרגום ירושלמי מסכים עם לשון רומי בהרבה מקומות.

מתה 
[מתי רעב]. נראה לי שמלת מתי כולל זכרים ונקבות ובלשון אשכנז לויי"ט.

מתי 
א"א יש הפרש בין מתי סתם ובין עד מתי ובין למתי.

ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת

אות נ'

נא   נאה   נאף   נאק   נבא   נבל   נגע   נגף   נד   נדה   נדף   נהם   נוץ   נור   נזל   נחל    נחם    נחץ    נטף   ניק   נכה   נכס   נכר   נלה   נסח   נסע   נסק   נעם   נעץ   נפץ   נפשׁ   נץ   נצר   נקד   נשׁה   נשׁם    נתח   נתק

נא 
א"א תמיה לי למה לא הביא כאן שרש נאה ענין יופי והוא הביא אותו בשרש אוה? ויותר נכון להכתב פה שרש בפני עצמו ועיין בנימוקי שכתבתי בשרש אוה. 

נאם 
[לנאמנים]. לפי זה הפירוש יהיה היחיד ממנו נאמן בתוספת נו"ן על משקל רחמן. עיין בשרש רחם. 

נאף 
א"א תמיה לי למה לא פירש ניאוף כמו שפירשו רבותינו ז"ל אין ניאוף אלא באשת איש. וכן נמצא בכל המקרא. והראיה הברורה שנאמר בהושע (ד, יד) לֹֽא־אֶפְקוֹד עַל־בְּנֽוֹתֵיכֶם כִּי תִזְנֶינָה וְעַל־כַּלּֽוֹתֵיכֶם כִּֽי תְנָאַפְנָה.

נאק 
א"א אבל אינו נופל אלא על ענין הריגה ולא כן ענין אנחה כמבואר בשרש אנח. 

נבא 
ורבי שלמה יצחקי ז"ל כתב שנביא הוא מלשון נִוב [נִיב] שְׂפָתָיִם (ישעיה נז, יט), ואין המפרשים מודים לו. — 
[ואקרב אל הנביאה]. נביאה אומרים במסורת ה' נשים שנקראה כל אחת נביאה בפסוק מרים, דבורה, חולדה, נועדיה ואקרב אל הנביאה. 
[המה מתנבאים]. כן רוב לשון נביאת שקר בא בלשון התפעל על דרך יֵשׁ מִתְעַשֵּׁר וְאֵין כֹּל (משלי יג, ז), ודוק.

נבל 
[הגויה המתה הנופלת נבלה]. אין דעתי נוחה מזה שיהיה נבל ונפל ענין אחד ואין נבל אל לשון כחישה ולשון נבילה כולל גויה מתה הן בהמה הן אדם. ואחרים אומרים שאין נופל לשון נבילה על גוית אדם שמת רק כשלא מת מיתת עצמו כגון נִבְלַת אִֽישׁ־הָֽאֱלֹהִים (מלכים א' יג, כט), לֹֽא־תָלִין נִבְלָתוֹ (דברים כא, כג), ודומיהן. אך קשה לי על נְבֵֽלָתִי יְקוּמוּן (ישעיה כו, יט) שהוא מדבר בענין תחיית המתים ואיך כנה הנביא את גופי הצדיקים וטהורים שוכני עפר בלשון נבילה? ואומר אל החכמים ואין מגיד לי הטעם.

נגע 
א"א רוב לשון נגיעה בבנין הקל הוא לשון נגיעה ממש טוקא"ר בלע"ז. ומה שהוא בבנין הפעיל הוא לשון השגה אכז"ר בלע"ז.

נגף 
[פן תגוף באבן]. התי"ו בשניהם אינה לנוכח הזכר רק לנקיבה נסתרת כי רגל לשון נקיבה. 

נד 
ואונקלוס ורבי שלמה יצחקי ורבי אברהם אבן עזרא שלשתם פירשוהו כמו חומה. 

נדה
[נדניך]. ומזה קראו רבותינו ז"ל למה שתכנס האשה לבעלה מעות או מטלטלין נדוניא. 

נדף 
א"א במסורת נדף ה' קמצין לפי שהם תוארים וחד בפתח נִדַּף וְאֵינֶֽנּוּ (ישעיה יט, ז) לפי שהוא עבר.

נהם 
תמהתי למה לא הביא אֲרִי־נֹהֵם (משלי כח, טו) שהוא בינוני אף על פי שהוא בפתח על משקל אֹבַד עֵצוֹת (דברים לב, כח). 

נוץ 
[הנצו הרמתים]. הוא הפעיל עומד ורבים טועים בו וחושבים שהה"א היא לשאלה לא ידעו כי הה"א של הפרחה מושך עצמו ואחר עמו והרי הוא כאלו אמר ההנצו. 

נור
[ניר לדוד]. הוא כמו נר בצירי. וכן יִֽשְׂבַּע־רִֽישׁ (משלי כח, יט) בחירק הוא כמו רֵאשׁ וָעֹשֶׁר (שם ל, ח) בצירי, וכן נֵֽר־רְשָׁעִים (איוב כא, יז), בחירק כמו נר בצירי ובן תרגומו שְׁרָגָא דְרַשִׁיעֵי.

נזל 
[ולמזלות]. יותר נכון בעיני שיהיה שרשו מזל כמו מגל, מקל, ודומיהם.

נחל 
[והשם ונחלה]. א"א נחלה נמצא על שלשה דרכים האחד הוא וְנַֽחֲלָה לֹא־יִֽהְיֶה־לּוֹ (דברים יח, ב), החי"ת בחטף פתח והה"א לנקיבה, והשני נַחְלָה עָבַר עַל־נַפְשֵֽׁנוּ (תהלים קכד, ד), החי"ת בשוא והה"א נוספות, והשלישי נַחְלָה מַכָּתִי (ירמיה י, יט), שהוא לשון חולי הנו"ן לנפעל והחי"ת בשוא ופירושו כמו נכאבת. 

נחם 
[נחמו עמי]. א"א אין לומר כי נחמו ציווי מן הקל ושהנו"ן בפתח בעבור אות הגרון על משקל שַֽׁאֲלוּ מֵֽי"י מָטָר (זכריה י, א), טַֽעֲמוּ וּרְאוּ (תהלים לד, ט)ׄ כי לשון נחמה לא נמצא בבנין הקל לעולם. 

נחץ 
יש אומרים כי הוא כמו לחוץ בחילוף נו"ן בלמ"ד כמו לשכה ונשכה ודומיהם. 

נטף 
[נטפי מים]. א"א הנפרד ממנו נטף בשני קמצין, או נטף בשש נקודות או נטף בשוא ופתח או נטף צירי וקמץ כל אלו המשקלים יבוא בסמיכות הרבים על משקל נִטְפֵי־מָיִם (איוב לו, כז).

ניק 
א"א ותניקהו על משקל ותביאהו ואם היה משרש יָנַק היה נקוד התי"ו בצירי על משקל ותדעהו.

נכה
[על מה תכו]. א"א אבל וְהֵם תֻּכּוּ לְרַגְלֶךָ (דברים לג, ג), שרשו תכה עיין שם. ומן התימה כי לי הביא אוּלַי אוּכַל נַכֶּה־בּוֹ (במדבר כב, ו). — 
[פרעה נכה]. א"א יש להקשות על מה שקרא אותו בדברי הימים נכה בסתם בלי זכר פרעה שנאמר עלה נכה מלך מצרים נראה שהיה שם עצם שלו נכה.

נכס
א"א בפסוק זה נכלל כל דבר כסף וזהב ומקנה ושמלות לכן לא ידעתי מה רצונו לומר נכסים במקום הזה. וכל לשון חיל מתורגם בלשון נכסין וּבְכָל־מְאֹדֶֽךָ (דברים ו, ה) תרגומו וּבְכָל נִכְסָךְ בלשון יחיד.

נכר 
[ינכר שונא]. א"א כן כתוב ברוב הנוסחאות והוא טעות סופר והיה לו ליכתוב והנפעל, כי אם היה התפעל היה לו לומר ינכר הנו"ן והכ"ף דגושים על משקל וְתִנַּשֵּׂא מַלְכֻתֽוֹ (במדבר כד, ז).

נלה
[ונפלה הה"א], א"א כמו לַנְחֹתָם (שמות יג, כא), לַרְאֹֽתְכֶם (דברים א, לג), שהם כמו להנחותם, להראותכם.

נסח
[מסח]. א"א יותר נכון לומר שהמ"ם היא לשמוש ואף על פי שהיא בפתח נמצא כמוהו לְמַבָּרִֽאשׁוֹנָה (דברי הימים א' טו, יג), המ"ם בפתח וכן לֹא־הִתְקַדְּשׁוּ לְמַדַּי (שם ב' ל, ג).

נסך 
[יין נסיכם]. א"א הנפרד ממנו נסיך על משקל חסיד, ואם היה ממשקל נסך היה נסכם על משקל וְנִסְכּוֹ רְבִיעִת הַהִין (במדבר כח, ז).

נסע
[והסמ"ך והוא קל]. א"א זה דוקא בעתיד הקל כשעי"ן הפעל בשוא כמו וישאו, ויסעו. אבל כשהעי"ן הפעל מבג"ד כפ"ת לא יפול הדגש כי אם מעטים מאד כמו ויגשו, ויפלו, ויתנו, כולם דגושים.

נסק
א"א כל לשון עלייה מתורגם בלשון סק, ודווקא במקור ובציווי ובעתיד, אבל בעבר ובבינוני מתורגמין בלשון סלק.

נעם
א"א יש אומרים מנעימיהם כמו מטעמיהם בחילוף נו"ן בטי"ת באותיות א"ת ב"ש. 

נעץ
א"א נקראו הקוצים החדים נעצוצים מלשון נעיצה לפי שהם מתנעצים בבשר האדם. 

נפץ 
[יריקו מתרנום ותער]. א"א ומן התימה שלא הביא וּכְכַלּוֹת נַפֵּץ יַד־עַם־קֹדֶשׁ (דניאל יב, ז), והוא צריך לפירוש אם הוא לשון שבירה או לשון נפיצה.

נפשׁ 
[את נפשים]. א"א לא נמצא רק זה לבד. -- לשוא נפשו, רבים טועים סבורים שהוא כתוב נפשו וקרי נפשי ואינו אלא וי"ו זעירא וקריאת המלה כנקודת נפשו. 

נפת
א"א תמצא בשרש נוף.

נץ 
א"א נקרא כן בעבור שהוא בעל נוצות הרבה.

נצר 
[כעיר נצורה]. א"א ועוד יביאנו בשרש צור ויפרשהו בלשון מצור. 

נקד
לחם נקודים. א"א הפסוק הראשון שהביא מורה שהוא לשון עפוש והפסוק השני מורדת שהוא כדברי רבותינו ז"ל פת הבאה בכיסנין.  — עכין יבשין. פירוש בערוך לשון ככר או חלות.  

נשׁה 
תנשה ממני. א"א לפי שהוא פעל עומד צריך לפרשו כן, כי לא יבא כנוי בפעל עומד רק בזה הדרך. 

נשׁם 
צמייט"א בלע"ז. א"א לא מצאתי כן בכל הנוסחאות של פירוש רבי שלמה יצחקי רק על כוס וינשוף דפרשת שמיני פירש כוס וינשוף צויאט"ש בלע"ז הצועק בלילה וכו' אבל תנשמת שבעופות פירש קלבא שורי"ץ ודומה לעכבר ועל תנשמת שבשרצים פירש שקורין לה בלע"ז טלפ"א. 

נתח  
ענין נתחים איברים. א"א כבר כתבתי בשרש אבר כי לשון אבר לא נמצא בפסוק רק בלשון כנף אבל התרגום של לשון נתח מתורגם בלשון אבר. 

נתק 
ונתקנוהו. א"א הוא מן הקל, ואם היה מן פיעל הדגוש היה נקוד ונתקנוהו הנו"ן בחירק והתי"ו דגושה.
ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת


אות ס'

סבא   סדר   סור   סחב   סחר   סכת   סלח   סס   סעה   סעף   ספא   ספה   ספל    סרח   סרן   סרס   סרף   סתם   סלסל   סנור   סרעף


סבא 
א"א זה השיר הוא בספר הנקרא ספר תגנית חכרו משורר ששמו רבי חיים בן רבי יעקב לרבינו תם זלה"ה.

סדר  
[סדרים]. א"א לא נמצא לשון סדר במקרא רק זה לבדו אבל התרגום של לשון ערך מתורגם בלשון סידרא, וכן לשון טור וטורים.

סור 
גולה וסורה. א"א הוא תאר ולא יתכן היות פעול כי הוא פעל עומד וכן כתב רבי אברהם אבן עזרא. 

סחב
א"א וכן סחף ענינם אחר והבי"ת והפ"א מתחלפים כמו נשב ונשף. 

סחר 
סחרחר. א"א הוא שם תאר על משקל הפכפך.

סכת 
סכות מלככים. א"א אולי הוא היה עשוי על צורת העוף הנקרא בלשון אשכנז סיכות ובלע"ז פאפיג"ל והוא מצפצף כלשון בני אדם. 

סלח 
א"א כולם ענין מחילה אבל לשון מחילה לא נמצא בפסוק. 

סם 
א"א נראה לי שהפרש בין סמים ובשמים הוא, כי בשמים הם למאכל ולריח טוב אבל סמים הם לרפואה. 

סעה 
א"א וכן דעת בן סרוק ורבי אברהם אבן עזרא, אבל רבי שלמה יצחקי ז"ל פירש לשון עקירה מן וַיַּסַּע כָּעֵץ תִּקְוָתִֽי (איוב יט, י) ולא אבה הדקדוק. 

סעף
[כורת הסעיפים]. א"א לפי זה יהיה מסעף מן הפעלים שהם הפך הפעולה כמו תְּבוּאָתִי תְשָׁרֵֽשׁ (איוב לא, יב), ופירש מסעף הסרת הסעיפים.

ספא 
[נלכד מתבן]. א"א והראיה וַיִּפְתַּח הָֽאֶחָד אֶת־שַׂקּוֹ לָתֵת מִסְפּוֹא לַֽחֲמֹרוֹ (בראשית מב, כז), ואין דרך להצניע תבן בשק אף כי הכסף. 

ספה 
[תוספת ויתרון] א"א כי אַל־תּוֹסְףְ עַל־דְּבָרָיו (משלי ל, ו) הוא מורכב מן סוף וספה. 

ספל 
[פיילותי"ה]. א"א וכן בלשון רומי קורין לכוס או צנצנת פיול"ה בפ"א רפויה. 

סרח 
[תסרח על אחורי]. א"א תי"ו של תסרח אינה לנוכח הזכר רק לנקיבה נסתרת ושב על הירעה והוא פועל עומד. וסרוח הוא שם התואר ואינו פעול כי אין פעול בפעלים העומדים.

סרן 
א"א לא נקראו סרנים רק שרי פלשתים לבד.

סרס 
א"א לא נמצאו המשרתים נקראים סריסים רק במצרים ובבל ופרס ומדי, כי באותן הארצות רוב משרתי המלכים הם מסורסים.

סרף 
א"א ויש מפרשים ומסרפו הגדול והחשוב שבקרוביו הראוי לעשות לו שריפה כדרך ששורפין על המלכים.

סתם 
א"א תמיהה לי למה לא הביא וְנַסְתֶּם גֵּֽיא־הָרַי (זכריה יד, ה), שתרגם יונתן וְיִסְתְּתִים. וכן קורין אותו אנשי המזרח הנו"ן בחירק ונסתם.

סלסל 
א"א ומנחם בן סרוק ודונש בן לברט שניהם פירשוהו לשון סַלְסְלֶהָ וּתְרֽוֹמְמֶךָּ (משלי ד, ח), פירוש כמו המסלסל ומחפש עוללות דבירקור"ש בלע"ז ובלשון אשכנז שטופפיל"ן.

סנור 
א"א פירושו שהוא עורון בלב ובעינים, רצוני לומר שאדם רואה ואינו יודע מה רואה נקרא סנור.

סרעף 
א"א הרי"ש נוספת כרי"ש של שרשרות שהוא כמו שרשות כן סרעף כמו סעף לשון ענף.

ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת


אות ע'

עבד   עוף   עור   עזז   עט   עטן    עטף   עיז   עיף   עלה   עלט   עלם   עלק   עם   עמל   עמק   ענן   ענג   ענה   עסס   עפל   עצב   עצם   עקב   ערר   ערב   ערך   ערם    ערף    ערץ   ערק   עשֹק   עת   עתם   עתר   ערפל    עשׁתר

עבד 
[מעבדיהם]. א"א נשאלתי למה הבי"ת של מעבדיהם דגושה ובי"ת של ועבדיהם רפויה והשיבותי לפי שהעי"ן של מעבדיהם בשוא נח ושייך אחריו דגש קל, ועי"ן של ועבדיהם היא בחטף פתח שלא יבוא אחריו דגש לעולם ובשניהם הבי"ת קמוצה להפרישם מלשון עבד.

עבר 
[לפיכך אמר לעברך בברית]. א"א זהו מה שפירש הרב רבי אברהם אבן עזרא לעברך בברית הנה מלת עבר בחסרון בי"ת להפך והמשכיל יבין. 

עוד 
[דבקתי בעדותיך]. א"א והם שמנה בתמניא אפי וסימנם פר"ץ ב"ן דמ"ה ואחד בדברי הימים א' סימן כ"ט עדותיך וחוקיך.

עוף 
[תעפה כבקר תהיה]. א"א ולפי זה יהיו שני ענינים דבר והפכו בשרש אחד וזה לא יתכן. 

עור 
[עיר ובהלות אויב]. א"א ובמסורת שבעה בלישנא דבעל דבבי משרש עור עיין במסורה גדולה.— 
[עורינו כתנור נכמרו], א"א יש לתמוה על מה שאמר ובקבוץ הזכרים עורנו וגו' והלא הוא חסר יו"ד, וצריך לפרש כל אחד מעור שלנו נכמרו. — 
[עורת או שבור], א"א ולפי פירוש רבי שלמה יצחקי הוא שם דבר של מום עורון בלשון נקיבה. 

עזז 
א"א עוזה אלהים. ויש לומר כי עוזה שם דבר על משקל חֻקָּה אַחַת (במדבר ט, יד), ופירש אתה אלהים עוז זו פעלת לנו.

עט 
פירש קולמוס. א"א תרגום בְּעֵט בַּרְזֶל (ירמיה יז, א) בקולמוס דפרזלא. וכן בלשון רומי קורין לעט קלמוס בפתח תחת הקו"ף.

עטן 
[המקומות שמקבצים בהם המים]. א"א הכלים שמחלבין בתוכן החלב נקראו עטינים, בלשון אשכנז קובי"ל. ויש אומרים כי הדדים נקראו עטינים.

עטף 
[בעטף עולל ויונק]. א"א הוא מקור והראוי בהעטף. וכבר הסתפקתי על סגול הבי"ת בשרש חרג עיין שם.

עיז  
[והאסיפה אל העיר]. א"א ויש אומרים שהוא לשון ניסה ובריחה. וכן פירש רבי אברהם אבן עזרא העיזו הבריחו. אבל שלח העז פירש הנס או אסיף. וכן תרגם אנקלוס כְּנוֹשׁ. אבל יונתן תרגם את כולם גְלוֹ. 

עיף  
א"א והם שני שרשים בענין אחד עיף, ויעף ועוד עיין בשרש עוף. 

עלה  
[מצפה גבוה על ההרים אמר וירדתי]. א"א וכן נמצא במקום אחר יַֽעֲלוּ בַתֹּהוּ וְיֹאבֵֽדוּ (איוב ו, יח), עלייה זו ירידה היא. — 
[עלה זית] א"א ותמיה לי למה הביא אלו השניים והרי הם סמוכים והיה לו להביא קוֹל עָלֶה נִדָּף (ויקרא כו, לו), שאינו סמוך.

עלט  
א"א אין עלטה אלא בלילה עיין בשני פסוקים שהביא. 

עלם  
[מלשון ונעלם דבר]. א"א ומזה נקרא העולם בלשון העלמה. וכן פירש רבי שלמה יצחקי ז"ל בפסוק גַּם אֶת־הָֽעֹלָם נָתַן בְּלִבָּם (קהלת ג, יא), חסר כתיב לשון העלמה עיין שם.

עלק  
א"א יש אומרים שנקרא הגיהנם עלוקה מלשון יֵצֵא מִשְׁפָּט מְעֻקָּֽל (חבקוק א, ד), בהפוך האותיות לפי שכל המעקל דרכיו ירד שם.

עם  
[שהוא כמו עמו]. א"א וכן תרגם יונתן וְכָל קַדִישׁוֹהִי עִמֵיהּ. וכן פירש הרב רבי אברהם אבן עזרא. ותמהתי למה לא דבר בו רבי שלמה יצחקי ז"ל מאומה.

עמל  
[והדומה להם עול] א"א כתב רבי אברהם אבן עזרא כל עמל סמוך לאון הוא כמוהו. 

עמק  
[עמקי שפה]. א"א יתכן לפרש שהוא לשון עקימת בהיפוך האותיות והוא לשון עוות, תרגום נַֽעֲוֵיתִי שַׁחֹתִי (תהלים לח, ז) עֲקִימֵית שֵׁחַיֵת. 

ענן  
[בענין עונה]. א"א הם שני שרשים בענין אחד עון וענן מן עון נאמר מעונן ומעוננים, ומן ענן נאמר וְעֹֽנְנִים כַּפְּלִשְׁתִּים (ישעיה ב, ו), כן דעת הרב רבי אברהם אבן עזרא ז"ל בספר צחות וכבר השיבותי עליו בספר הבחור במאמר שני בעיקר שנים עשר.

ענג  
[הנאות הנפש]. לא לבד על הנאות הנפש כי גם על הנאות הגוף יפול לשון עונג ותענוג.

ענה  
[שקר ענה באחיו]. א"א והכלל כל שהם לשון עדות דבקים תמיד לבי"ת השמוש, אל לשון עינוי לא ימצא רק בפיעל הדגוש ובפועל, אבל לשון עני הוא בקל, ורוב לשון נפעל והתפעל הוא לשון הכנעה ונמצאים מהם מעטים בבנין הקל דוק ותמצא. — 
[אין קול], א"א ולפי זה יהיה ענות שם כי צעקת הוא שם ולא מקור. — 
[ענין רע], א"א והוא לא נמצא רק בקהלת לבד. ויש מפרשים מזה כֹּל פָּעַל י"י לַֽמַּֽעֲנֵהוּ (משלי טז, ד). ונשאלתי על פתחות הלמ"ד ולא מצאתי מענה.

עסס  
[עסיס רמוני]. א"א יתכן לומר שיו"ד של רמוני אינו למדבר בערו רק ליחס. עיין בשרש רמן.

עפל  
א"א וכן וַיַּעְפִּלוּ לַֽעֲלוֹת (במדבר יד, מד), במדרש רבי תנחומא לשון חשך ואפילה. 

עצב  
[לבלתי עצבי]. א"א כן נמצא שרשים רבים שבמקום אחד הם יוצאים ובמקום אחר הם עומדים כמו הפך, נזל, יצק, ודומיהם.

עצם  
[עצם מעצמי]. א"א על הרוב עצם לשון נקיבה וכן וְעַצְמִי־חָרָה (איוב ל, ל), ונמצא בלשון זכר אֶל־עַצְמֽוֹ (יחזקאל לז, ז), ומעטים דומיהו. 

עקב  
[ולא יעקבם]. א"א יש אומרים כי יעקבם כמו יעכבם בחלוף קו"ף בכ"ף. וכן בדברי רבותינו קפל כמו כפל. 

ערר  
א"א ודונש ורבי שלמה יצחקי ז"ל פירשו ערירי מלשון עֵר וְעֹנֶה (מלאכי ב, יב), פירוש בן. וכן תרגם אונקלס ערירי בלא ולד.

ערב  
[במדבר בערבה]. ורבי שלמה יצחקי ז"ל פירש על וערבה הוא לשון מדבר כמו בארץ ערבה ושוחה אלא שהערבה כבר היה בה ישוב וחרבה. ובמקום אחר מפרש לשון מישור עיין בירמיה סימן ט"ו. — 
[וערבי נחל]. א"א בעשרה לשונות משמש השרש הזה. וכבר חברתי שיר בסוף ספר הבחור אשר חברתי עתה מקרוב מעשרה בתים ובסוף כל בית ערבים שניין דא מן דא חוץ מלשון כָּל־עֹרֵב לְמִינֽוֹ (ויקרא יא, טו), לא יכלתי להכניס עמה מפני משקל השיר. ויונתן תרגם וְאֶת־הָעֹֽרְבִים (מלכים א' יז, ד), וְרַבְרְבַיָא פירוש סוחרים גדולים.

ערך  
[בערכך הכהן]. א"א ולפי זה יהיה ה"א של הכהן לקריאה ולא לידיעה.

ערם  
[והנחש היה ערום]. א"א כל ערום לשון יחיד שהוא בשורק הוא לשון ערמה כמו והנחש היה ערום. והמסורת עליו לית דכותיה וכל (דספר) משלי רבותיה אבל ערום שהוא בחולם הוא לשון ערטילא. וכן כשהעי"ן בצרי כמו עֵירֹם אָנֹכִי וָאֵֽחָבֵֽא (בראשית ג, י). וכין נתנו המסורת סימן בין ערומים שהוא לשון ערמה ובין ערומים שהוא לשון ערטילאי חכמין רפין ערטלאין דחיקין פירוש דגושין. וסימן אחר דברי חכמים בנחת נשמעין. 

ערף  
[וערפתו]. א"א יש מפרשים וערפתו לשון הכרה כלומר שיעשה בו סימן להכירו שהוא בכור, ואינו רוצה לומר שימיתינו כי הבהמה מה חטאה. וכן תרגם הֲלֹא בֹעַז מֹֽדַעְתָּנוּ (רות ג, ב) ביש נוסחאות מתורגם מערפננא. וכן בדברי רבותינו ז"ל משום אבוד מערפיא פירוש מכירו ואוהבו כמו שפרשתי בספר התשבי. 

ערץ  
[שתיראו ממנו]. א"א כל לשון עריץ שהוא שם תואר אינו אלא לרע ולא לטוב ודוק. 

ערק  
א"א תמהתי על תרגום של וְרָֽדְפוּ מִכֶּם חֲמִשָּׁה (ויקרא כו, ח), שתרגם וְיִרְדְפוּן ותרגום של רְבָבָה יִרְדֹּפוּ (שם) תרגם יֵעִרְקוּן.

עשֹק  
א"א השי"ן במקום סמ"ך. וכבר זכרתי הדומים לו בשרש יחש וארש. 

עת  
א"א וזה לפי שמצא לעות את יעף דבר גזר ששרש של עת הוא עות. ואומר אני שיותר נכון לומר ששרשו עתת ודגש הרבוי והכינוים יוכיחו ויהיה לעות על משקל וְלָבוּר אֶת־כָּל־זֶה (קהלת ט, א), מן ברר.

עתם  
א"א לשון שריפה מלשון לֹֽא־יַֽחֲרֹךְ רְמִיָּה צֵידוֹ (משלי יב, כז). ובדניאל (ג, כז). לָא הִתְחָרַךְ. 

עתר  
[בקרובות אשר חברו]. א"א בזאת המלה משתבשים האשכנזים וקורין הפיוטים שאומרים בשבתות וימים טובים קרובץ ואומרים שהוא ראשי תיבות ק"ול ר"נה ו"ישועה ב"אהלי צ"דיקים. וכבר השיבותי עליהם בספר התשבי וכתבתי שם איך בא להם זה השיבוש. והכלל כי טעות הוא לומר קרובץ ואינו אלא קרובות לפי שמקרבין אותן אל התפלה. 

ערפל  
א"א ויש אומרים כי הוא זוהר אספקלריא המאירה והוא מה שאומרים בתפלת ראש השנה ונגלית עליהם בערפלי טוהר כלומר זך מאד כמו וּכְעֶצֶם הַשָּׁמַיִם לָטֹֽהַר (שמות כד, י) והוא זהר שאין בריה יכולה להסתכל כל בו.

עשׁתר  
א"א הצלם ההוא נקרא עשתרות אחר שם מקום שהוא בנחלת חצי שבט מנשה. ואולי שם היה מצויץ אומנים לעשותם. 


ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת


אות פ'

פאר   פג   פגע    פגר    פדע    פדר    פה    פוג    פוח    פון    פות    פחה   פחז    פחם     פלא    פלד    פלט    פלך    פנן    פעם    פער    פקד    פקח    פרא    פשׁר    פשׁת    פתת    פתה    פתר     פלגשׁ    פענח    פרדס    פרור     פתשׁגן


פאר  
[מה שנשאר בפארות]. א"א לפי זה הפירוש יהיה פעולת תפאר כפעולת הפעלים שהם הפך הפעולה כמו וּבְכָל־תְּבוּאָתִי תְשָׁרֵֽשׁ (איוב לא, יב). אף כאן לא תפאר לא תטול פירות כל הענף אלא תשאיר פיאה.

פג  
א"א כל פירות שלא נתבשלו כל צרכן נקראו פג כמו שאמרו רבותינו ז"ל משל לאחד שאכל פג שביעית. וכן דבר שלא ממנו נקרא פג כמו שאמרו רבותינו ז"ל ראויה והיתה בת שבע לדוד אלא שאכלה פגה ועוד אדבר בו למטה בשרש פוג. 

פגע  
[ולא אפגע אדם]. א"א והכלל רוב לשון פגיעה בין שהוא משמש לשון תפלה או לשון פגישה או לשון מיתה תמיד מחובר לבי"ת ודוק ותמצא. 

פגר  
[גוף בלא רוח]. א"א כבר כתבתי בספר התשבי ההפרש שבין פגר ונבילה. וגם עיין למעלה בנמוק שלי בשרש נבל. והכלל כי לשון פגר אינו נופל רק על גוית אדם שמת ונכריה היא כמעט להפך עיין שם. גם לשון פגר אינו נופל רק על גוית אדם רשע שמת ודוק ותמצא. והנה נמצא פסוק בדברי הימים שני סימן כ' (פסוק כה) וּרְכוּשׁ וּפְגָרִים. ויש ספרים כתוב ורכוש ובגרים והוא טעות. והראיה שנתמסר עליו לית ואם היה ובגדים הרי נמצאים יותר ודוק ותמצא. 

פדע  
א"א וצריך לומר שהעי"ן במקום ה"א שרשית ויהיה פרע בעי"ן כמו פדה בה"א וכן התגלע בעי"ן כמו התגלה בה"א כמו שכתבתי בשרש גלע. 

פדר  
א"א וכתב הפרחן כי הקנה והלב, והריאה והכבד נקראים פדר, ולפי משמעות הפסוק אינו כן. 

פה  
[ובא הקבוץ בלשון זכרים]. א"א ונמצא הפה מכונה בלשון נקיבה (?) וּפִי יְשָׁרִים יַצִּילֵֽם [תצילם] (משלי יב, ו). 
[שיעור שני חלקי רוחך]. א"א פירוש שיהיה לו שני חלקים מרוחו רוצה לומר כנגד שאר בני הנביאים כאלו הוא היה הבכור הנוטל פי שנים. 

פוג  
[ריח היין]. א"א ולכן נכון לומר שמשרש הזה חנטה פגיה כי הפרי שלא נתבשל נחלש ורירה פגה. 

פוח  
[כמו פחם]. א"א ולפי זה יהיה פחים לשון יחיד כמו פחם שאם היה לשון רבים היה לו לומר פחמים. 

פון  
אפונה. א"א ורבי שלמה יצחקי ז"ל פירש אפונה לשון דָּבָר דָּבֻר עַל־אָפְנָֽיו (משלי כה, יא) ולא יתכן כלל כי היה לו לומר אפונה האל"ף בחטף פתח והטעם מלרע על משקל אֲנוּשָׁה מַכּוֹתֶיהָ (מיכה א, ט). —
[פן ישלח ידו]. א"א ומלת פן לא תתחבר עם העתיד ומה שנמצא פֶּן־מָצָא לוֹ עָרִים (שמואל ב' כ, ו). צריך לומר שהוא עבר במקום עתיד וכמוה רבים עוברים במקום עתידים. 

פות  
א"א ונקראה ערות האשה פות והוא קרוב ללשון לע"ז גם ללשון אשכנז. ויותר נכון כי שרש של פתהן פתה כי משרש פות לא נוכל לומר פתהן כמו שלא נוכל לומר מן טוב טבהן ומן אור ארחן. ותקרא הערוה פתה לפי שיפותה בה הפתי. 

פחה   
[פחות וסגנים]. א"א יש אומרים שנקרא פחת לפי שהוא פחות במעלה משאר שרי המלכות. וזה לא יתכן כי התי"ו אינה שרשית והראיה פחה גם פחם. 

פחז  
[פחז כמים] א"א ורבי שלמה יצחקי ז"ל שפירשו לשון מהירות צריך לומר שהוא כן בהפוך האותיות פחז וחפז. 

פחם  
א"א ההפרש שבין פחם וגחלים הוא שפחם הם גחלים עמומות וגחלים הם גחלים בוערות וכן אומר הפסוק פֶּחָם לְגֶֽחָלִים (משלי כו, כא). 

פלא  
[פלוני]. א"א ובדברי הימים חֵלֶץ הַפְּלוֹנִֽי (יא, כו). והוא שם מקום וכן כל י"ג חביריו שבענין- נקראים על שם מקומם ובשמואל (ב' כג, כו). קרא אותו חֶלֶץ הַפַּלְטִי והוא במעט דומה צורת האותיות כי הנו"ן עם היו"ד דומין לטי"ת. 

פלד 
א"א והוא כמו לפיד בהפוך האותיות. והנפרד מן פלדות פלדה בשוא וב' קמצין על משקל צדקה, או פלדה בחירק על משקל שמלה. 

פלט  
[ומפלטי לי והוא קל]. א"א כי היה ראוי מפלטי הלמ"ד דגושה על משקל מכבדי. 

פלך  
[לפלכו]. א"א צריך להיות הכ"ף דגושה כמו מן מלך מלכו, וכן כל זה המשקל כשהלמ"ד הפעל מן ב'ג'ד כ'פ'ת. 

פנן  
[פנינים]. א"א ורבי שלמה יצחקי ז"ל פירש פנינים מרגליות והוא שם כלל לכל אבנים היקרות. וכן בלשון רומי קורין לאבנים יקרות מרגריט"ה הרי"ש השניה מקום הלמ"ד.

פעם  
זאת הפעם. א"א הרי כי פעם יכונה בלשון זכר ובלשון נקיבה והתימה שלא זכר זה המחבר.

פער  
א"א ולא נמצא זה הלשון רק על פתיחת הפה וכן לשון פצה שבשרש שאחר זה רובו על פתיחת הפה. 

פקד  
[וענין אחר אשה רעותה]. א"א כי לא נמצא לשון חסרון בשרש פקד בבנין הקל רק בשתי מקומות וְלֹֽא־פָקַדְנוּ מְאוּמָה (שמואל א' כה, טו) אִשָּׁה רְעוּתָהּ לֹא פָקָדוּ (ישעיה לד, טז), וכל שאר לשון חסרון הוא בבנין נפעל. ולפי התרגום פֻּקַּדְתִּי יֶתֶר שְׁנוֹתָֽי (שם לח, י), לשון זכרון.

פקח  
[ותפקחנה עיני שניהם] א"א ברוב הנוסחאות הוא כתוב בבנין הקל והוא טעות גמור, כי אינו מן הקל וצריך להכתב אחרי כן בבנין נפעל. 

פרא  
[אדם מדברי], א"א לפי וה היה לו לומר אדם פרא, כי דרך לשון הקדש להקדים המתואר קודם התואר כמו איש חכם ואין לומר חכם איש. או נמצא כמהו וּכְסִיל אָדָם בּוֹזֶה אִמּֽוֹ (משלי טו, כ), שהוא כמו ואדם כסיל. ויותר נכון פירוש הרב רבי אברהם עזרא שחסר וי"ו החבור ופירושו פריי ואדם.

פשׁר  
א"א פירוש פשר כמו פתר התי"ו והשי"ן מתחלפין כמו חֲרוּשָׁה עַל־לוּחַ לִבָּם (ירמיה יז, א), כמו חרותה מן חָרוּת עַל־הַלֻּחֹֽת (שמות לב, טז). או הוא בחלוף האותיות פרש כמו פשר כמו כבש וכשב. 

פשׁת  
[צמרי ופשתי]. א"א היה לו לומר ופשתתי בשני תי"וין כמו מן שפחה שפחתי. 

פתת  
[חתיכה ושבר]. א"א כל לשון פת אינו נופל רק על הלחם לבדו. ופירוש מַשְׁלִיךְ קַֽרְחוֹ כְפִתִּים (תהלים קמז, יז) כפתותי לחם.

פתה  
[ולפותה שפתיו]. א"א ולדעת רבותינו ז"ל מזה השרש ערוך מאתמול תפתה הוא הגיהנם. ונקרא הגיהנם תפתה כי המפותה ביצרו נופל שם והתי"ו בראשו נוספת כמו בְּתָרְמָה לֵאמֹר (שופטים ט, לא), עיין בשרש פות.

פתר  
א"א ולא נמצא זה הלשון רק בפתרון החלומות והוא כמו פשתן כמו שכתבתי בשרש פשר.

פלגשׁ  
א"א ועל כן נקראה פלגש שהיא מלה מורכבת מן פלג אשה פירוש חצי אשה. ובלשון רומי אדם שיש לו שתי נשים קוראות זו לזו פלגש בב' סגולים בפ"א רפויה.

פענח  
[לשון מצרי]. א"א ואם כן אין אנו יודעים למה נקרא יוסף כן כמו שכתב רבי אברהם עזרא ז"ל.

פרדס   
א"א על כן קורין הגוים לגן עדן פרדיס וכן בלשון יוני.

פרור  
א"א יש אומרים שפרור בוי"ו ופרבר בבי"ת ענין אחר והוי"ו והבי"ת מתחלפין כמו תאוה בוי"ו ותאב - בבי"ת. ולא יתכן בעיני אלא פירושם כמו שפירש המחבר. 

פתשׁגן  
תמיהה לי למה הביא פתשגן בתי"ו קודם פרשגן ברי"ש. ועוד קשה שאמר כי פתגם לא נמצא רק בספרי הנולדת והלוא נמצא בקהלת (ח, יא) אֵין־נַֽעֲשָׂה פִתְגָם מַֽעֲשֵׂה הָֽרָעָה מְהֵרָה. ועוד קשה שבשרש פתגם דלעיל הביא פתגם המלך שהוא קמוץ בסמיכות היה לו להביא גם זה קהלת שהוא קמץ במוכרת כי הוא בזקף קטן.

ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת


אות צ'

צבא   צבט   צבע    צדד    צדה    צדק    צהב    צהל    צהר    צוד    צוח    צוף    צור   צחק    ציץ    צית    צלל    צמם    צמד    צמק    צנח    צער    צפה    צפן    צקל    צרבת    צרה    צלצל    צעצע   צפצף


צבא  
[וצבא גדול]. א"א ונקרא הזמן צבא כי כל צבא השמים הם סבות העת והזמן. 

צבט   
א"א יש אומרים כי יצבט הוא לשון מִן־הַצְּבָתִים (רות ב, טו), כי הטי"ת והתי"ו מתחלפין כמו נטש נתש עיין בשרש צבת שלפניך. 

צבע  
[הצביעו]. א"א הוא השחוק ששוחקין עם האצבעות וקורין לה אל"ה מור"ה בלע"ז ואין לו שם בלשון אשכנז. 

צדד  
[צִדָּה אוֹרֶה]. א"א ואין לומר כי הה"א בסופה במקום למ"ד בתחלתה שאם כן היה ראוי להיות בטעם מלעיל צדה וזהו בטעם מלרע. 

צדה  
א"א ויותר נכונים דברי רבי שלמה יצחקי ז"ל ואבן עזרא והוא גם דעת אונקלוס עיין בפירושם. 

צדק  
[דברי צדיקים]. א"א מה שפירש רבי שלמה יצחקי ז"ל דברים המצודקים הנה לפי הדקדוק היה לו לומר דברים צדיקים בסמיכות, אבל נמצא כמוהו (?) שקופי אטומים שהוא כמו שקופים.

צהב   
א"א יש לומר כי צהב כמו זהב כי הצד"י והזי"ן מתחלפין כמו יעלז יעלץ. 

צהל  
א"א כל לשון צהל הוא מן צהלת הסוס. והאמת כי הסוס לא יצהל רק כשהוא שמח ועלו לכן השאיליהו ללשון שמחה. וכן לְהַצְהִיל פָּנִים מִשָּׁמֶן (תהלים קד, טו) הוא על דרך לֵב שָׂמֵחַ יֵיטִב פָּנִים (משלי טו, יג). 

צהר  
[יצהר ודבש]. א"א יש לומר שהוא כמו זהר כי צד"י והזי"ן מתחלפין כדלעיל. — 
[במקום אחר זהב]. א"א פסוק הוא מזכריה סימן ד' (פסוק יב) הַֽמְרִיקִים מֵֽעֲלֵיהֶם הַזָּהָֽב פירוש השמן הזך.

צוד  
[גבור ציר]. א"א רוב העולם טועים בזאת המלה ופותרין ציד שם תואר כמו צייד ואינה אלא שם דבר כמו צידה. — 
[צידה]. א"א כל לשון צידה שהוא ענין מזון אינו אלא מזון לאכול בדרך.

צוח  
[צעקה על הרעה]. א"א ונמצא גם כן על הטובה, שנאמר מֵרֹאשׁ הָרִים יִצְוָֽחוּ (ישעיה מב, יא) שמדבר בנחמות ודוק.

צוף   
א"א רבים טועים בפתרון המלה הזאת ופותרין אותו פועל יוצא כאילו הוא הציפו ממין הפעיל ואינו אלא מן הקל והוא פועל עומד ופירושו המים מעצמם צפו על ראשי.

צור  
[כעיר נצורה]. א"א וכבר פירש המלה הזאת בשרש נצר בלשון חרבן עיין שם. 

צחק  
א"א יש בלשון צחוק חמשה לשונות בלע"ז סקריצ"ר,  יונא"ר, סוייא"ר, ריד"ר, ליגרא"ר. וכן בלשון אשכנז שפילען, שפאטען, שימפפען, לאכען, ורייען. 

ציץ  
[ציצית]. א"א רוב העולם לועזין ציצית בלשון רבים ואין בו סימן רבים אך הוא שם כלל. 

צית  
א"א לפי שאין הצד"י דגושה נאמר שאין שרשו יצת כשאר כל לשון זה שבכולם הצד"י דגושה כדין חסרי פ"א יו"ד עיין שם בנימוקי. 

צלל  
[ובצלצלים], א"א היה לו לומר בסגול הפ"א הראשונה והשנייה בחטף סגול כדרכה. ותמהתי למה לא הביא כאן יְיָרֵשׁ הַצְּלָצַֽל (דברים כח, מב), והביא אותו שרש בפני עצמו בסוף שרש הצד"י. 

צמם  
א"א יש אומרים כי צמים לשון יחיד על משקל פטיש והראיה יַֽחֲזֵק עָלָיו צַמִּֽים (איוב יח, ט), מדלא קאמר יחזיקו.

צמד  
[תצמד מרמה]. א"א התי"ו לנקיבה נסתרת וכן פירש רבי שלמה יצחקי ז"ל עיין שם בפירושו כי הלשון לשון נקיבה.

צמק  
[צמוקים]. וכן נקראים פה בויני"ציא בלע"ז צימוקי. 

צנח  
א"א וכן וַתִּצְנַח בָּאָרֶץ (שופטים ד, כא) הוא פועל עומד והתי"ו לנקיבה נסתרת כי יתר הוא לשון נקיבה והראיה הַיָּתֵד הַתְּקוּעָה (ישעיה כב, כה), ופירוש ותצנח היתד נשקעה בארץ.

צער 
[קרן מצעירה]. א"א לפי שהה"א רפה משמע שהמ"ם נוספת שאם היתה לשמוש היתה הה"א במפיק. 

צפה  
[צופיה]. א"א זהו טעות המחוקק ברוב הספרים והראויה צפיה הצד"י בשוא כי צופיה תאר לנקיבה שנאמר צוֹפִיָּה הֲֽילִכוֹת [הֲֽלִיכוֹת] בֵּיתָהּ (משלי לא, כז). 

צפח  
[כצפיחית]. א"א אבל צפיחית הוא לשון יחיד, ופירוש כעוגה או חלה המטוגנת בדבש. 

צפן  
[כי מלת ותצפנו]. א"א ויותר נכון לפרש שכינוי הנסתר שב על מעשה הסגירה פירוש ועשתה המעשה בסתר. 

צקל   
א"א דעת התרגום אחר שהכרמל קלוי באש שוברין אותו. וכן גֶּרֶשׂ כַּרְמֶל (ויקרא ב, יד), וכן פירש רבי שלמה יצחקי בעודה לחה גורסה ברחים.  

צרבת  
א"א יש אומרים כי צרבת כמו שרפת בחלוף צד"י בשי"ן שמאלית והבי"ת בחלוף הפ"א. 

צרה  
א"א וכתב רבי אברהם אבן עזרא ז"ל בשם הגאון כי הוא נעשה משבעים ושנים עקרים. והיוסיפון כתב כי הוא פרי או שמן מאילן בא מיריחו. 

צלצל  
א"א ויש לומר שנקרא צלצל בעבור שיש לו קול בצלצלי שמע וכמצלתים.

צעצע  
א"א רבותינו ז"ל עשו. הכ"ף של כרובים שמושית, וכן תרגם נער רַבְיָא, ופירש כרובים כנערים.

צפצף  
[אמירתך תצפצף]. א"א פירוש התי"וין הם לנקיבה נסתרת, שאם היתה לנקיבה נמצאת היה צריך לומר תצפצפי תשחי.
ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת



אות ק'

קבל    קבע    קדשׁ    קהה    קהל    קוה    קום    קון   קוץ    קטן    קטף    קלל     קלח    קלס    קנה    קסם    קפז    קצב    קצה    קרא     קרב     קרס     קשׁב



קבל  
א"א זה לשון ארמי הוא, לכן לא נמצא אלא בספרי הגולה ואחד במשלי ושנים באיוב בפסוק אחד אבל לא נמצא לא בתורה ולא בנביאים. 

קבע  
[קבעת כוס התרעלה]. א"א נראה שתרגם המלה לשון גביע וחלוף גימ"ל בקו"ף כדין אותיות ג"י"כ"ק. 

קדשׁ  
[פן תקדש המלאה]. א"א התי"ו הוא לנקיבה נסתרת והמפרש אותו לנוכח הזכר טועה כי הוא פועל עומד והיה לו לומר תקדיש.

קהה  
א"א שהיא לשון כהה בכ"ף כי אותיות ג"י"כ"ק מתחלפים. 

קהל  
[ובהקהיל את הקהל]. א"א גם נשים רבות נקראו קהל שנאמר וְכָל־הַנָּשִׁים הָעֹֽמְדוֹת קָהָל גָּדוֹל (ירמיה מד, טו).

קוה  
[לפי שהמשיל ימיו לכלי האורג]. א"א פירוש יותר קלו מכלי הארג שאין בו חוט שהוא הולך יותר בקלות. 

קום  
[את כל היקום]. א"א והתימה על הרב רבי אברהם אבן עזרא שכתב בפרשת נח לא נמצא היקום כי אם בפרשה הזאת והנה שכח היקום אשר ברגליהם בפרשת עקב. גם יש לתמוה על הרב רבי דוד קמחי שלא הביא שִׁבְתָּם וְקִֽימָתָם הַבִּיטָה (איכה ג, סג). —
[רמז בו להקדוש ברוך הוא]. א"א וכתב הרב רבי אברהם אבן עזרא שזה הפירוש לא יתכן בעבור מלת אחר. 

קון  
[הדגוש לחסרון הכפל]. א"א כי היה ראוי להיות תקונננה בשלש נו"נין. 

קוץ  
[ונקיצינה]. א"א ויש מפרשים ונקיצינה נעשה קצין בתוכה כמו שאמר אחר כן (ישעיה ז, ה) וְנַמְלִיךְ מֶלֶךְ בְּתוֹכָהּ אֵת בֶּן־טָֽבְאַֽל.

קטן  
[ובקמץ ודוד הוא הקטן]. א"א והם חמשה על פי המסורת דכתיבין קטן בשני קמצין וכל אתנח וסוף פסוק דכותיה. 

קטף  
[ענין כריתה]. א"א אינו לשון כריתה ממש אלא כי אם לשון כריתה בידים בלי ברזל שהוא ענין תלישה. 

קלל  
[קשית בגדריא]. א"א נראה לי שפירש קְשַׁת בְּגִרְרַיָא ירה בקשת ובחצים. 

קלח  
[או בקדירה]. א"א בקלחת כמו בצלחת הקו"ף והצד"י מתחלפין כמו קלעים צלעים עיין בשרשם. 

קלס  
[ופעם הלשון הזה נופל על השבח]. א"א אם כן יהיו שני ענינים בשרש אחד דבר והפכו וזה לא יתכן. 

קנה  
א"א היה לו להביא והמקור קנה בחולם או קנות ובפסוק אחד נמצאו שניהם קְֽנֹה־חָכְמָה מַה־טּוֹב מֵֽחָרוּץ וּקְנוֹת בִּינָה נִבְחָר מִכָּֽסֶף (משלי טז, טז). — 
[האחד על הבהמות והשאר על הנכסים]. קשה לי על מה שפירש ביהושע על פסוק (יד, ד) וּמִגְרְשֵׁיהֶם לְמִקְנֵיהֶם וּלְקִנְיָנָֽם מקניהם הם הבהמות הגסות וקנינם הם הדקות וכן תרגם יונתן לִבְעִירֵיהוֹן וּלְגֵיתֵיהוֹן עד כאן לשונו. ועוד תמהתי בו כי בכל הנוסחאות מצאתי תרגום של ולקנינם ולקניהון. 

קסם  
[לדעת העתידות]. א"א וזה הוא ההפרש שבין כשוף וקסם כי הכשוף הוא להרע ולהזיק לבני אדם והקסם הוא לדעת העתידות. וכן אמרו רבותינו ז"ל על בלעם שידע לכוין השעה.

קפז  
א"א כן תתחלף הדל"ת והזי"ן בלשון ארמי ללשון עבר כמו זהב דהב ודומיהן רבים.

קצב  
[מדה אחת וחתוך אחד]. א"א ומזה קורין לטבח שחותך הבשר קצב. 

קצה  
[ואלה שלשה שרשים שזכרנו ענינם אחד]. א"א כי כן קצץ וקצה כמו שגג ושנה שמצינו שוגג ומשגה אבל אין לחבר עמהם לְקִצְבֵי הָרִים (יונה ב, ז), כן נראה לי. — 
[או הוא חסר מ"ם השמוש], א"א פירוש כי מ"ם של מקציהם מ"ם השמוש ומ"ם וּמִקְצֵה אֶחָיו (בראשית מז, ב) מ"ם התוספת (מן ה'א'מ'נ'ת'י'ו). וכן מה שהביא אחר כן ומקצת ימים, ומקצתם יעמדו, ומקצה אחיו בכולם המ"ם נוספת כי אין אחריהם דגש. 

קרא  
[קורא לך]. א"א ובמסור תשעה קמוצים וכל לשון עץ דכוותיה. ותמהתי על מה שאמרו כל והלא לא נמצא קורה לשון עץ רק במקום אחד והוא וְנִקְחָה מִשָּׁם אִישׁ קוֹרָה אֶחָת (מלכים ב' ו, ב), ואין עוד במקרא.

קרב  
[אבל בספר אכלה ואכלה]. א"א הוא ספר מסורת הנקרא כן על שם תחלתו שהוא אל"ף בי"ת ממלין דמשמשין חד א' וחד א' וכל חד וחד לית דכותיה כגון וַתָּקָם חַנָּה אַֽחֲרֵי אָכְלָה (שמואל א' א, ט), ואחד וְאֹֽכְלָה מִצֵּיד בְּנִי (בראשית כז, כד) לית. וכן אות הבי"ת בי"ת לית וחד ובי"ת לית. וכן אות הגימ"ל חד גימ"ל  לית וחד וגימ"ל לית. וכן כל האלפ"א בית"א. והכלל כל המסורה גדולה שבסוף העשרים והכריע הגדול כלה מן הספר ההוא ולא נמצא ספר אחר מחובר במסרה רק זה לבד. וכבר בארתיו בספר מסורת המסורת שחברתי בראש ההקדמה ההחרוזית עיין שם.

קרס  
א"א ורבי שלמה יצחקי ז"ל פירש בשם רבינו גרשון מאור הגולה בלע"ז אישקרופי"ר בל קונטיא"ו נבו הנה נראה מכאן שרבינו גרשון הזה היה צרפתי וקבלתי אני שהיה אשכנזי.

קשׁב  
[תאר כי הוא מלרע] א"א פירוש שאם היה מלעיל היה שם דבר על משקל השמות שהם בשש נקודות ונהפך לקמץ בעבור הסוף פסוק, אבל עתה שהיא מלרע הוא תאר על משקל זקן. — 
[יחסר פעל השני]. כבר כתבתי סימן שכל מלה מבנין הפעיל שלא נמצא ממנו בנין הקל הם מבוארים כאלו הם מהקל לכן לשון הקשבה שלא נמצא בקל פותרין אותו כמו בקל דהיינו הפעיל עומד בעצמו.

ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת

אות ר'

ראה    ראם    ראשׁ   רבב    רבה    רבע    רבק    רגז    רגל    רהב    רוח    רום    רוע    רושׁ     רחם     רטשׁ    רכב    רמם    רמה    רעה    רפא   רפד    רפס    רצה    רקק    רקע   רשׁם    רשׁע    רשׁף


ראה  
[אז תראי ונהרת]. א"א כתב המחבר בפירוש ישעיה וזה לשונו רבים טועים בזאת המלה שקוראים התי"ו בגעיא כאלו היה מן ירא. וגם יש ספרים כתוב בהן תיראי ביו"ד וטעות הוא כי מן ראה הוא. וכן תרגם יונתן תֶּחֱזִין עד כאן דבריו. אבל לפי דעת רבי אברהם אבן עזרא הוא מלשון יראה שפירש אז תראי כאדם שירא הבאה לו תשועה פתאום. א"א תראו עצמכם שאתם שבעים. יותר נכון לפרש למה תתראו איש את אחיו ולא הלכו לשבור שבר.

ראם  
א"א כתב רבינו סעדיה ז"ל כי הראם היא הנקיבה מן אקו. ויש לתמוה על זה, וכי תעלה על דעת שהזכר יהיה טהור והנקיבה טמא? גם יש מפרשים ראם הוא החיה שיש לה קרן אחת במצחה וגם זה איננו נכון מדכתיב וְקַרְנֵי רְאֵם קַרְנָיו בָּהֶם (דברים לג, יז), משמע שיש לה יותר מקרן אחת.

ראשׁ  
[אך בראשית ברא אלהים איננו סמוך]. א"א אף על פי שמשקל הזה רצוני לומר פעלית על הרוב סמוך יש מהם שאינם סמוכים. אכן עם אותיות ב'כ'ל הנקודות בשוא הם תמיד סמוכים. לכן מלת בראשית היא סמוכה לעד לעולם לא בעבור התי"ו שבסופו רק בעבור שבא הבי"ת מדלא כתיב בראשית הבי"ת קמוצה מזו בָּראשונה שהוא בלתי סמוך.

רבב  
[ורבה עליך]. תמהתי למה לא הביא זַֽעֲקַת סְדֹם וַֽעֲמֹרָה כִּי־רָבָּה (בראשית יח, כ), שהוא מלעיל בעבור שהוא עבר אבל ורבה עליך הוא מלרע בעבור הוי"ו המהפכו לעתיד.

רבה  
[הרבה חכמה ודעת]. א"א וכן במסורה כל הרבה בב' נקודות וכל ארבה בג' נקודות.

רבע  
[לרבעה תבל]. א"א והטעם שנקרא תשמיש הבהמות בלשון רביעה לפי שהם משמשים על ארבע רגלים. 

רבק  
א"א יש אומדים שאמנו רבקה נקראת כן בעבור שדמתה לעגלה המפוטמת. וכן עגלה אשת דוד, וכן צביה, וכן יעלה שמות הנשים.

רגז 
[ואת התרגזך עלי]. א"א גם לשון דגש בשי"ן בזה הלשון בחלוף זי"ן בשי"ן כדין ז'ס'ש'ר'ץ.

רגל  
[רגלה ישרה]. א"א ונמצא גם כן הריבוי בלשון זכרים כִּי רַגְלֵיהֶם לָרַע יָרוּצוּ (משלי א, טו), וכן בְּבֵיתָהּ לֹֽא־יִשְׁכְּנוּ רַגְלֶֽיהָ (שם ז, יא). או נאמר שהם על דרך אִם־יֵצְאוּ בְנוֹת־שִׁילוֹ (שופטים כא, כא) וכן יִתְּנוּ יְקָר לְבַעְלֵיהֶן (אסתר א, כ). ותמהתי למה לא הביא נרגל שהוא מתרנגול שהוא פירש אותו במלכים (ב' יז, ל) תרנגולת הבר. 

רהב  
[ואנחנו קבלנו קריאתו ורחב בחי"ת]. א"א ובמסורת רהב הם שנים עשר בלישנא דכתיבין בה"א ולא מנו זה עמהם משמע שהוא ורחב בחי"ת. 

רוח  
[רוחה בשמים חרבי]. א"א אין הפרש בין רוה ובין שבע רק שלשון רויה אינו בא רק על לשון שתייה ולשון שבע הוא בא על לשון אכילה.

רום  
[ידינו רמה] א"א הוא לשון עבר כי הטעם מלעיל, וכן כתב רבי שלמה יצחקי על י"י רָמָה יָֽדְךָ (ישעיה כו, יא). וזה לשונו תיבה זו חלוקה מתיבה כיוצא בה, כי כל יד רמה שבמקרא טעמה למטה וזה טעמה למעלה שהוא לשון עבר עד כאן לשונו. ותמהתי למה לא דבר המחבר מזה.

רוע  
[ורעה עינך]. א"א ובמסורת ורעה תשע, שש בישין והם מזה השרש ותלת טבין והם בשרש רעה עיין שם. 

רושׁ  
[ולרש אין כל]. א"א לא נמצאו רק אלו הארבע שהביא ואחר כתיב רֵישׁ וְקָלוֹן בצרי (משלי יג, יח) ונמצא באל"ף רֵאשׁ וָעֹשֶׁר (שם ל, ח). ונמצא אחד כתיב רי"ש בחירק וביו"ד יִֽשְׂבַּע־רִֽישׁ (שם כח, יט). 

רחם  
[עם יו"ד פירוש רחמני]. א"א כי הנפרד מן רחמניות רחם כמו שאנו נוהגין לומר בתפילתינו האל הרחמן ולא נאמר רחמני, וגם בלשון רבים לא נאמר רחמניים כי אם רחמנים, בני רחמנים, והנו"ן היא הנוספת ולא נמצא עוד בשלמים על זה המשקל. אבל רבותינו ז"ל שמשו הרבה בזה המשקל כמו גזלן, רחמן, דברן. ועיין בנימוקי בשרש נאם. 

רטשׁ  
א"א התי"ו והטי"ת מתחלפין כמו נתש ונטש ודומיהן. וקשה לי למה לא כתב שרש רטה מן יְדֵי רְשָׁעִים יִרְטֵֽנִי (איוב טז, יא). כאשר גזר עליו בשרש ירט עיין שם בנימוקי. 

רכב  
[במרכבת האיש המשנה]. א"א וכן בדברי הימים (ב, לה, כד), עַל רֶכֶב הַמִּשְׁנֶה יש לפרש כן. אבל הפירוש שנדפס פה ויניציא סביב העשרים וארבע הגדול מפרש שם כן דרך המלך שיש לו שני מרכבות שאם יצטרך ישב בשנייה. 

רמם  
[ורמה תכסה עליהם]. א"א הפרש יש בין רמה ובין תולעה, כי רמה הוא שם כלל לתולעים הקטנים הגדלים בבשר ובגבינה ולא יתרבה ולא יכונה, ובלשון אשכנז מאד"ן ותולעים הוא שם כלל לגדולים ולקטנים. 

רמה  
א"א תמהתי למה לא הביא כאן רָמַת לֶֽחִי  (שופטים טו, יז). שתרגום וַיַּשְׁלֵךְ וּרְמָא, יורה ברמיה, יתכן לומר כי עושה רמיה שב על דואג לא על הקשת.
 
רעה   
[ורעה הכרמל]. א"א כתבתי בשרש רוע כי ורעה תשע שש בישין והם משרש רוע ותלת טבין, והם מזה השרש שהם לשון מרעה כמו וְרָעָה הַכַּרְמֶל וְהַבָּשָׁן (ירמיה נ, יט). וְרָעָה אֶתְהֶן ועמד (יחזקאל לד, כג). וְרָעָה בְּעֹז י"י (מיכה ה, ג).

רפא  
[והה"א ה"א הידיעה]. א"א זה לא יתכן כי אין ה"א ידיעה נופלת על שם העצם אלא כך היה שמה הרפה. ויש לומר שרפה הוא שם תאר, ולפי שהיתה אשה חזקה קורא אותה רפה לגנאי. 

רפד  
א"א יש לפרש שבכל השרש הפ"א במקום בי"ת מן מַרְבַדִּים רָבַדְתִּי עַרְשִׂי (משלי ז, טז).

רפס  
[ברגליה רפסה]. א"א לפי זה אין הפרש בין רפיסה ורמיסה כי הפ"א והמ"ם מתחלפין כמו פלט ומלט. 

רצה  
[להעם הזה ורציתם]. א"א תמהתי למה לא הביא וְרָצִאתִי אֶתְכֶם (יחזקאל מג, כו). שהאל"ף במקום יו"ד וכמוהו רבים.—
[ותרץ עמו] א"א וַתִּרֶץ עִמּוֹ (תהלים נ, יח) יהיה בלשון רצה שני שרשים רוץ ורצה. וכן התרגום וּרְהֵטְתָא עַמֵיה. אבל רבי שלמה יצחקי ורבי אברהם אבן עזרא פרשוהו לשון רצון והוא העקר. 

רקק  
[בלעי רקי]. א"א אין לתמוה למה לא הביא וְיָֽרְקָה בְּפָנָיו (דברים כה, ט). כי שרשו ירק עיין בשרשו. 

רקע  
[רקיע השמיים]. א"א ורבי אברהם אבן עזרא פירש רקיע הוא האויר וכן תרגום ירושלמי רקיע השמים אוירא דשמיא. 

רשׁם  
א"א וכן וְהִתְוִיתָ תָּו (יחזקאל ט, ד). תרגם יונתן וְתִרְשׁוֹם תְּוָא, וכן וּכְתֹבֶת קַֽעֲקַע (ויקרא יט, כח). תרגומו וְרוּשְׁמִין חֲרִיתִין. 

רשׁע  
[מדרכו הרשעה]. א"א וכן ראוי לומר בברכת על הנסים דחנוכה מלכות יון הרשעה הרי"ש בשוא והשי"ן בקמץ ורבים טועים ואומרים הרשעה הרי"ש בחירק והשׁי"ן בשוא ולא יתכן כי הרשעה בחירק הוא שם דבר בלשון נקיבה כמו זֹאת הָֽרִשְׁעָה דזכריה סימן ה' (פסוק ח') שהוא כמו רשע בלשון זכר. 

רשׁף  
א"א יפה פירש רבי שלמה יצחקי ז"ל באמרו שכל דבר הפורח ומעופף הן שביבין הן חצים הן עופות נופל עליו לשון רשף. 
ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת

אות ש'

שׁאל   שׁאר    שׁבח    שׁבט    שׁבר    שֹבר    שׁגג    שׁגה    שׁגל    שׁדד    שׁוב    שׁוט    שֹוט    שׁום    שׁוע    שׁוק    שׁור     שֹור    שׁחק    שֹחק   שׁישׁ    שֹכן    שׁלה    שׁם     שׁמשׁ    שׁעי    שׁפט    שׁפר    שׁקם    שׁקף    שֹרד   שׁרה    שֹרה     שׁרץ    שׁרק    שׁתם    שׁתם    שׁרבט

שׁאל  
[שאמר על השאול עורר, הקים] א"א אין להביא ראיה מן אלו שהביא כי נוכל לומר עורר שהוא מקור כמו שפירש רבי שלמה יצחקי ז"ל לעורי לך, וכן פירש הקים המקים. אך נמצא שאול בלשון זכר במקום אחר והוא עָרוֹם שְׁאוֹל נֶגְדּוֹ (איוב כו, ו) ואין עוד זולתו ותימה למה לא הביאו.

שׁאר  
[שארית ישראל]. א"א והם סמוכים ונמצא בלי סמיכות כגון אַל־תְּהִי־לָהּ שְׁאֵרִֽית (ירמיה נ, כו) ודומהו שהוא סוף פסוק.

שׁבח  
א"א כתב רבי יוסף קמחי כי אין ראוי לומר בתפלת שמנה עשרה ושְׁבָחך אלהינו מפינו לא ימוש השׁי"ן בשוא והבי"ת בקמץ רק ושִׁבְחך השׁי"ן בחירק והבי"ת בשוא כמו מן זבח זבחך ומן טבח טבחך. אך קשה לי מאוד מה שנמצא נקוד בפרקי אבות הוא היה מונה שבחן השׁי"ן בשוא והבי"ת בקמץ והיה ראוי להיות שבחן השׁי"ן בחירק והבי"ת בשוא. וכן קוראין מתוך גנותן מספר שבחן בשוא וקמץ והיה ראוי בחירק ובשוא. 

שׁבט  
[שבט מישור]. א"א ונמצא שבט גם בלשון נקיבה שֵׁבֶט בְּנִי מֹאֶסֶת (יחזקאל כא, טו). 

שׁבר  
[ישברו פראים צמאם]. א"א פירש רבי יונה ישבת יקחו הפראים לרוות צמאם. ועיין עוד בשרש צמא.

שֹבר  
א"א ורבי שלמה יצחקי ז"ל היה גורס ואהי שובר בשי"ן ימנית ופירש הייתי פורץ בחומה כדי להרבות הפרצה ויתנו לב לבנותה אולי מצא כן בספרו שובר בשי"ן ימנית.

שׁגג  
א"א תמהתי למה לא הביא שֹׁגֵג וּמַשְׁגֶּֽה (איוב יב, טז) לא פה ולא בשרש שגה והם שני שרשים בענין אחד.

שׁגה  
[בשם רבי יהודה בן קריש]. א"א ורבינו אבן עזרא זכר שם המחבר הזה בהרבה מקומות בספרו באמרו אמר בן קריש. ונראה לי שהיה ראוי לשום בשרש הזה אִתִּי תָּלִין מְשֽׁוּגָתִֽי (איוב יט, ד) אף על פי שאינו ממשקלו כמו שנמצאו הרבה שרשים שנמצא בהם שמות יוצאים ממשקל שאר שמות השרש ההוא כמו וְשָׂטֵי כָזָֽב (תהלים מ, ה) שרשו שוט וכך משוגתי שרשו שוג וזה המחבר הביא בשרש שגג ולא נהירא לי.

שׁגל  
א"א ובמסורת ארבע כתיבין לשון שגל וקריין לשון שכיבה. והנה הוא לא הביאו וּנְשֵׁיהֶם תִּשָּׁגַֽלְנָה (ישעיה יג, טז).

שׁדד  
[שדה ושדות]. א"א ובספר בעל כנפים מפרש שדה ושדות נערה ונערות, ונקראו כן לתאר שָׁדַיִם נָכֹנוּ (יחזקאל טז, ז) על דרך רַחַם רַֽחֲמָתַיִם (שופטים ה, ל).

שׁוב  
[כלם ענין השקטה והנחה]. א"א וכן שובנו אלהי ישענו כמו השקיטנו לדעת ר' יהודה. ויותר נכון לפרש שובנו כמו שוב אלינו כמשפט כנוי הפעלים העומדים.

שׁוט  
[וְהִתְשׁוֹטַטְנָה בַּגְּדֵרֹות]. א"א הרבה יש לתמוה כי במסורת מנו זאת המלה בכלל תשעה עשרה דכתיבן שי"ן וקריין סמ"ך וכן מצאתי בקצת ספרים המדויקים וְהִתְשׁוֹטַטְנָה בַּגְּדֵרֹות בשי"ן שמאלית. והתימה כי שום מפרש לא דבר מזה מאומה. ואולי יש לפרשו מלשון וְשָׂטֵי כָזָֽב (תהלים מ, ה) בדרך רחוקה.

שׁוט  
[עצי שטים]. א"א ומן התימה שלא הביא אֶרֶז שִׁטָּה (ישעיה מא, יט) בלשון נקיבה. ובספר בעל כנפים אומר מה שאמרו רבותינו ז"ל הדם שוטה רצונו לומר הדס שטה דהיינו הדס של עצי שטים שאינו מן המובחר והיה טוב זה הפירוש אם היה כתוב הדס שטה אבל בכתוב נמצא ארז שטה והדס. 

שֹוט  
א"א אם היה משרש שטה היה נקוד ושוטי השי"ן בחולם על משקל בוני, קוני. 

שֹום  
[והפעל הכבד שימה נא ערביני]. א"א פירוש בנין הפעיל והוא כמו השימה על משקל בִּינָה הֲגִֽיגִי (תהלים ה, ב) שהוא כמו הבינה. וכן רבים מנחי העי"ן החסרים בציווי ה"א ההפעיל. 

שׁוע  
[להחליק בשרך]. א"א ולזה נוטה דעת יונתן שתרגם לְמִשְׁעִי (יחזקאל טז, ד) לְאִתְנַקָאָה שהוא לשון טהרה לשון נקור הבשר, פירוש להסיר ממנו החלב והגידים.

שׁוק  
[את השוק והעליה]. א"א מכאן ששוק לשון נקיבה. וזהו מה שפירש ר' אברהם אבן עזרא ז"ל בפרשת צו שוק הימין שוק צד הימין רצונו לומר כי הימין שהוא לשון זכר שב על הצד לא על השוק. 

שׁור  
[מחצצרים]. א"א צד"י שנייה יתירה כשי"ן שנייה של יששכר. - 
[ישור כשך יקושים] א"א נראה לי כי מזה מה שתרגם אונקלס על אִישׁ שָׂדֶה (בראשית כה, כז) נַחְשִׁירְכָן ודו"ק.

שֹור  
[סרי סוררים]. א"א וכן תרגם וְסָר אֶל־מִשְׁמַעְתֶּךָ (שמואל א' ככ, יד), סָר מַר־הַמָּֽוֶת (שם טו, לב), סָר סָבְאָם (הושע ד, יח) שלשתם תרגם לשון שררה. 

שׁחט  
א"א ותימה עי הרב ר' אברהם אבן עזרא ז"ל שפירש ואשחט אותם כמו שוחטי הילדים והרי הוא בשֹי"ן שמאלית בכל הספרים לפי שהוא לשון סחיטה. 

שׁחק  
(?) א"א קשה לי כי ביש מקומות מפרשין אותם כמו שמים ולפעמים עננים ועבים. ור' אברהם אבן עזרא ז"ל כתב כי נקראו העבים שחקים בעבור היותם אויר דק מן לשון וְשָֽׁחַקְתָּ מִמֶּנָּה הָדֵק (שמות ל, לו) לשון שחיקה.

שֹחק  
א"א ויש בו ה' לשונות הלוא הם כתובין בנימוק צחק.

שׁישׁ  
א"א וכן תרגם של שניהם מרמרין. וכן גָּדַר דְּרָכַי בְּגָזִית (איכה ג, ט) תרגומו בְּמַרְמֵירִין פְּסִילָן.

שֹכן  
א"א ובדברי רבותינו ז"ל נקרא סכין בסמ"ך וכמוהו רבים בדבריהם שהם בעברי בשי"ן ובדבריהם בסמ"ך כמו שכתבתי בנימוק ארש.

שׁלה  
[ובשיליתה] א"א ופירוש אל תתן זרע בשלייתי רצה לומר יותר הייתי רוצה שלא ילדתי משימות הילד. 

שׁם  
[וכתב אדוני אבי ז"ל כי פירוש שמים] א"א ותימה שאחר כך מביא זה הפירוש בשם רבותינו ז"ל.

שׁמשׁ  
[שמשותיך] א"א והוא על משקל שפתותיך, וזה שאמרו רבותינו ז"ל בין השמשות.

שׁעי  
[מִשְׁעֵן] א"א ועל משקל זה מַרְבֵּץ לַֽחַיָּה (צפניה ב, טו) ובסמיכות לְמִרְבַּץ־צֹאן (יחזקאל כה, ה) בפתח.

שׁפט  
[והנפעל] א"א כל לשון משפט הבא בלשון נפעל הוא לשון ויכוח ודוק ותמצא. 

שׁפר  
[שפרה] א"א ויהי שפרה כמו עבר מבנין פיעל וזה לא יתכן כי לא ימצא ה"א נוספות בעוברים. 

שׁקם  
א"א וכן נקראו אותם התאנים בלשון רומי שיק"י מורו"ס והוא נלקח מלשון יון שיק"י תאנים מורוס שוטים על דרך הדס שוטה.

שׁקף  
א"א ובפרט המלך כשהוא בחלון הוא נשקף מכל העם המביטים בו. 

שֹרד  
א"א שנקראו בגדי העבודה שֹרד מלשון שרות הדלי"ת והתי"ו מתחלפין כמו במלת הזדמינתן כמבואר בבנין התפעל שהדלי"ת תבוא במקום תי"ו התפעל.

שׁרה  
ויהיה פירוש שריתיך התרתיך ממאסריך תרגום וַיְפַתַּח הַגְּמַלִּים (בראשית כד, לב) וּשְׁרָא גַּמְלַיָּא.

שׁרה  
א"א אבל לחרמון שריון לבנון ושריון שניהם כתובין בשי"ן שמאלית.

שׁרץ  
א"א ותימה לי איך לא חלק ביניהם כי יש מין יוצאים ויש מהן עומדין. ונראה לי כי היוצאים יש לפרשם בלשון תולדה והעומדים הם כתרגומן בלשון ריחוש.

שֹרק  
[המשובח ממין הפשתן] א"א וכן בלשון רומי נקרא המשי  שיריק"א. 

שׁתם  
א"א והנכון כמו שפירש רש"י ז"ל שהיתה עינו נהירה ויוצאת לחוץ וחור שלה נראה פתוחה. ר' אברהם אבן עזרא כתב כי יש אומרים כי עין אחד היה לבלעם וזה דרך דרש.

שׁתן  
א"א ויש לומר שיותר נכון לומר שמשתין בקיר רצה לומר כל זכר כי אין הנקיבה משתנת בקיר וכן פירוש אותו החכם י"ירו"נימו בהעתקתו שהעתיק המקרא לערלים.

שׁרבט  
א"א שרביט ושרעף בשניהן הריש"ן נוספות כי שרביט כמו שבט ושרעף בלשון סעיף מן לכן שְׂעִפַּי יְשִׁיבוּנִי (איוב כ, ב), וכן שרשר הרי"ש השנייה נוספת כי שרשרות כמו שרשות. ויש אומרים כי שני הרי"שן של שרשרות בחלוף שני למ"דין ושרשרות כמו שלשלות כמו מִפְלְשֵׂי־עָב (שם לז, טז) כמו מפרשי עב וכן מזלות כמו מזרות.




ספר השרשים
א  ב  ג  ד  ה  ו  ז  ח  ט  י  כ  ל    מ  נ  ס  ע  פ  צ  ק  ר  ש  ת

ר' אליהו המדקדק
א  ב  ג  ד  ה  ו  ז  ח  ט  י  כ  ל  מ  נ  ס  ע  פ  צ  ק  ר  ש  ת

אות ת'

תאה   תאם   תבה    תבל   תכן    תלל   תלע    תמם    תנה    תפת    תקן    תרף


תאה  
א"א ויהיה תתאו כמו התוו מלשון וְהִתְוִיתָ תָּו (יחזקאל ט, ד) לשון סימן.
תאם  
[תָּאֳמֵי צְבִיָּֽה] א"א במסורת קדמאה תאמי בשבא וחולם ותנינא תאמי. וסימן תתאו פירוש הראשון תי"ו בשבא והשני תי"ו בקמץ. 

תבה  
א"א קשה לי והלוא שרשם שוב וצוד ושניהם מלאים יו"ד עיין שם. וגם קשה לי על רבי יונה שכתבו בזה השרש והלא הפ"א של פחה בסגול ותי"ו של תיבה בצרי.

תבל  
א"א תבל בשני צרויים אבל תבל שהוא בלשון תועבה הוא בשש נקודות. ובמסורת נתנו בהם סימן שש הנה שנא השם. וזה בארבע נקודות נתנו בהם סימן ארבע הם קטני ארץ.

תכן  
א"א בזרת תכן כמו תקן בקו"ף ועוד אזכרנו בשרש תקן.

תלל  
א"א ויש מפרשים תוללנו כמו ושוללינו בחילוף שי"ן בתי"ו כמו פשר ופתר. 

תלע  
א"א ככר כתבתי בנימוק של שרש רמם ההפרש שבין רמה ובין תולעה עיין שם.

תמם  
[אז איתם] א"א ובאתנח תמורת הדגש כמו וַתֵּקַל גְּבִרְתָּהּ (בראשית טז, ד) ודומה רבים, אבל שתהיה היו"ד כתובה אין דומה לו במקרא. 

תנה  
א"א כי מלת אתנן אינה נפלת רק על שכר הזונה ונקרא גם כן נדה כמבואר בשרשו. א"א ככר כתבתי בנימוק של שרש טעה ההפרש שבין טעה בטי"ת ובין תעה בתי"ו עיין שם. 

תפת  
א"א נקרא הגיהנם תפת. וכבר כתבתי בנימוק שרש פתה למה נקרא תפת עיין שם. והם אומרים שנקרא תפתה לפי שהוא מקום רחב לקבל כל הרשעים והוא מלשון יַפְתְּ אֱלֹהִים לְיֶפֶת (בראשית ט, כז) ותרגום של כִּֽי־יַרְחִיב י"י אֱלֹהֶיךָ (דברים יב, כ) ארי יפתי, וכן אומר הפסוק הִרְחִיבָה שְּׁאוֹל נַפְשָׁהּ (ישעיה ה, יד).

תקן  
א"א לא נמצא זה הלשון רק בקהלת ושאר כל לשון הכנוי, כתוב בכ"ף ושרשן כו"ן ומתורגמין בלשון תקון בקו"ף. לכן בסידורי תפלות האשכנזים בתפלת מוסף בשבת כתוב תכנת שבת בכ"ף לפי לשון העברי. ובסדורי תפלות שאר היהודים כתב תקנת בקו"ף לפי לשון חכמינו ז"ל שכל לשון תקון כתיב בקו"ף ולא נמצא בדבריהם לשון תקון בכ"ף לעולם. 

תרף  
ענין מעשה התרפים מפורש בפרקי דרבי אליעזר הגדול עיין שם. אבל ועליהו לתרופה שרשו רו"ף על משקל תקומה, תנופה.


נחקק וגם נחרט בש"ח לפרט   בראש לחדש סוף לחדשים

