1:1,Żył niegdyś mąż w ziemi Uc, imieniem Ijob; a był to mąż nieskazitelny i prawy, bogobojny a stroniący od złego. 
1:2,I urodziło mu się siedmiu synów i trzy córki. 
1:3,Składał się zaś dobytek jego z siedmiu tysięcy owiec, trzech tysięcy wielbłądów, pięciuset jarzm wołów, pięciuset oślic i bardzo licznej czeladzi; tak przewyższał ten mąż wszystkich mieszkańców Wschodu. 
1:4,I bywało, że urządzali synowie jego uczty w domu każdego z kolei; wtedy posyłali i zapraszali za każdym razem i trzy siostry swoje, aby jadły i piły wraz z nimi. 
1:5,Gdy tedy uczty te kolej swą ukończyły, posłał Ijob i poświęcił ich; następnie wstał wczesnym rankiem i składał dla każdego z nich całopalenie. Myślał bowiem Ijob: Może zgrzeszyły dzieci moje i zrzekły się Boga w sercu swem! Tak czynił Ijob regularnie. 
1:6,Otóż zdarzyło się pewnego razu, że przybyli synowie Boscy, aby stawić się przed Wiekuistym, a przybył też i szatan wpośród nich. 
1:7,I zapytał Wiekuisty szatana: Zkąd przybywasz? I odpowiedział szatan Wiekuistemu i rzekł: Z wycieczki po ziemi i z pielgrzymki po niej. 
1:8,Rzekł tedy Wiekuisty do szatana: Czyś zwrócił uwagę na sługę mojego Ijoba? Albowiem równego mu nie masz na ziemi, tak nieskazitelnego i prawego, bogobojnego i stroniącego od zła. 
1:9,Na to odparł szatan Wiekuistemu i rzekł: Alboż jest Ijob darmo bogobojnym? 
1:10,Alboż nie osłoniłeś go wraz z domem jego i wszystkiem co doń należy dokoła? Sprawom rąk jego błogosławiłeś, a dobytek jego rozmnożył się w kraju. 
1:11,Wszakże wyciągnij raz rękę Twoją, a dotknij tego wszystkiego co posiada, a pewnie otwarcie Cię się wyrzeknie. 
1:12,Rzekł tedy Wiekuisty do szatana: Otóż wszystko co doń należy jest w mocy twojej, wszakże jego samego nie dotykaj! I tak odszedł szatan z przed oblicza Wiekuistego. 
1:13,I zdarzyło się pewnego dnia, gdy właśnie synowie i córki jego ucztowali i zapijali wino w domu najstarszego brata swojego, 
1:14,Że przybiegł posłaniec do Ijoba zawiadamiając: Woły były przy orce a oślice pasły się w pobliżu, 
1:15,Gdy napadli Sabejczycy i zabrali je; sługi zaś wyrżnęli ostrzem miecza i uszedłem tylko sam jeden, aby cię powiadomić. 
1:16,Jeszcze ten mówił, gdy przybiegł inny i rzekł: Ogień Boży spadł z nieba i spalił trzody i sługi i pochłonął je, i uszedłem tylko sam jeden, aby cię powiadomić. 
1:17,Jeszcze ten mówił, gdy przybiegł inny i rzekł: Chaldejczycy wystawili trzy hufce, które napadły na wielbłądy i zabrały je; sługi zaś wyrżnęli ostrzem miecza, i uszedłem tylko sam jeden, aby cię powiadomić. 
1:18,Jeszcze ten mówił: gdy przybiegł inny i rzekł: Synowie i córki twoje ucztowali i zapijali wino w domu najstarszego brata swojego, 
1:19,Gdy oto zerwał się nagle gwałtowny huragan od onej strony pustyni i uderzył na cztery węgły domu, tak że nad młodymi ludźmi się zapadł a zginęli; uszedłem tylko sam jeden, aby cię powiadomić. 
1:20,Tedy powstał Ijob i rozdarł płaszcz swój i ostrzygł głowę swoję; poczem padł na ziemię i ukorzył się, 
1:21,I rzekł: Nagim wyszedł z łona matki mojej i nagim się tam wrócę: Wiekuisty dał, Wiekuisty też zabrał - błogosławione niechaj będzie imię Wiekuistego! 
1:22,W tem wszystkiem nie zgrzeszył Ijob i nie rzucił złorzeczenia Bogu. 
2:1,Zdarzyło się tedy pewnego dnia, że przybyli synowie Boscy, aby się stawić przed Wiekuistym, a przybył i szatan między nimi, aby przed Wiekuistym się stawić. 
2:2,I zapytał Wiekuisty szatana: Zkąd przybywasz? I odpowiedział szatan Wiekuistemu, i rzekł: Z wycieczki po ziemi i z pielgrzymki po niej. 
2:3,Rzekł tedy Wiekuisty do szatana: Czyś zwrócił uwagę na sługę mojego Ijoba? Albowiem równego mu niemasz na ziemi, tak nieskazitelnego i prawego, bogobojnego i stroniącego od zła. Trwa on jeszcze w pobożności swojej, a tyś Mnie poduszczył, abym go gubił bez przyczyny. 
2:4,Na to odparł szatan Wiekuistemu i rzekł: Skórę za skórę - a wszystko co posiada człowiek, oddaje za życie swoje. 
2:5,Wszakże wyciągnij raz rękę Twoję, a dotknij kości i ciała jego, a pewnie otwarcie Cię się wyrzeknie! 
2:6,Rzekł tedy Wiekuisty do szatana: Otóż jest on w mocy twojej, tylko życia jego strzeż! 
2:7,I tak odszedł szatan z przed oblicza Wiekuistego i uderzył Ijoba ropniem złośliwym od stopy do ciemienia. 
2:8,I wziął tenże skorupę, aby się skrobać nią, przyczem usiadł w pośrodku popieliska. 
2:9,Rzekła tedy doń żona jego: Bluźnij Bogu, a giń! 
2:10,On wszakże odpowiedział jej: Prawisz tak, jakby jakaś szalona prawiła. Dobre przyjęliśmy od Boga a mielibyśmy nie przyjmować i złego? W tem wszystkiem nie zgrzeszył Ijob usty swojemi. 
2:11,Gdy tedy usłyszeli trzej przyjaciele Ijoba o całem tem nieszczęściu, które przypadło na niego, wyruszyli każdy z siedziby swojej: Elifaz z Themanu, Bildad z Szuach i Cofar z Naamy i umówili się pospołu, aby pójść i okazać mu współczucie swoje i pocieszyć go. 
2:12,A gdy podnieśli oczy swoje w pewnem oddaleniu a nie poznali go, poczęli głośno płakać i rozdarli każdy płaszcz swój, i miotali proch ku niebu nad głowy swe. 
2:13,I tak siedzieli przy nim na ziemi siedm dni i siedm nocy a nie przemówił nikt słowa do niego, widzieli bowiem, że ból jego wzmaga się wielce. 
3:1,Nareszcie otworzył Ijob usta swoje i przeklął dzień swój. 
3:2,I odezwał się, i rzekł: 
3:3,Bodajby zaginął dzień, któregom się urodził, i noc w której mówiono: poczęty chłopiec! 
3:4,Bodajby dzień ten ciemnym pozostał, bodajby nie pytał o niego Bóg w wysokości, a nie zaświecił nad nim promień jasny. 
3:5,Bodajby zachmurzyła go ciemność i pomroka śmiertelna a zawisnął nad nim obłok gęsty, a trwożyły go zaćmienia dzienne. 
3:6,Noc onę - niechaj ją ogarnia mrok, aby się nie zaliczała między doby roku a w poczet miesięcy nie weszła. 
3:7,Tak, bodajby noc ona pozostała bezpłodną, a nie przeniknął jej głos radości. 
3:8,Bodajby jej złorzeczyli zaklinacze losu, gotowi podrażnić potworę. 
3:9,Bodajby się zaćmiły gwiazdy jej brzasku, aby czekała świtu daremnie a nie zobaczyła nigdy rzęsy poranku. 
3:10,Ponieważ nie zawarła bram matczynego łona mojego, a nie skryła nędzy od oczu moich. 
3:11,Czemu nie zmarłem już w łonie matki, nie skonałem gdym wyszedł z żywota? 
3:12,Czemu podjęły mnie kolana, czemu piersi, abym je ssał? 
3:13,Leżałbym teraz i spoczywał, spałbym a zażywał spokoju, 
3:14,Wraz z królami i radcami ziemi, którzy sobie ruiny wystawiali, 
3:15,Albo z książęty bogatymi w złoto, którzy napełniali domy swe srebrem. 
3:16,Albo czemu jako poroniątko zagrzebane nie byłem jako niemowlęta, które nigdy światła nie ujrzały? 
3:17,Tam zaprzestali niegodziwi fukać, tam znajdują pokój wyczerpani z sił. 
3:18,Odpoczywają więźniowie pospołu, nie słyszą głosu naganiacza. 
3:19,Mały i wielki - tam sobie równi, a wyzwolony niewolnik od pana swojego! 
3:20,Nacóż darzy On nędzarzy światłem, a życiem rozgoryczonych w duchu? 
3:21,Którzy wyglądają śmierci a nie przychodzi, którzy jej poszukują pilniej niż skarbów. 
3:22,Którzyby się cieszyli aż do zachwytu, radowali gdyby znaleźli grób. 
3:23,(Mnie), człowieka, którego ścieżka zakryta, którego Bóg zewsząd ogrodził? 
3:24,Bo chlebowi mojemu towarzyszy jęk mój, a niby woda rozlewają się skargi moje. 
3:25,Bo czegom strasznego się lękał spotkało mnie, a czegom się obawiał przypadło na mnie. 
3:26,Jeszczem nie zaznał wypoczynku, spokoju, wytchnienia, a już nadeszła nowa trwoga! 
4:1,Wtedy odezwał się Elifaz z Themanu, i rzekł: 
4:2,Gdyby się ważono zwrócić słowo do ciebie, czybyś się zniecierpliwił? A jednak powstrzymać słowa - któżby to potrafił? 
4:3,Wszak i sam napominałeś wielu, krzepiąc na nowo ręce opadłe. 
4:4,Gdy się kto zachwiał podźwignęły go słowa twoje, a uginającym się kolanom dodawałeś mocy. 
4:5,Ponieważ to obecnie na ciebie spadło, rozpaczasz; ponieważ ciebie dotknęło, ogarnia cię trwoga. 
4:6,Czyżby nie była twoja bogobojność ufnością twoją, a nadzieją twoją nieskazitelne twe postępowanie? 
4:7,Rozważ, kto kiedy niewinny zginął, albo gdzież to zostali prawi zgładzeni?! 
4:8,Ile razy widziałem tych, którzy niedolę zaorali i nędzę wysieli - zbierali ją sami. 
4:9,Za tchnieniem Bożem zginęli, za zadęciem nozdrzy Jego zniweczeni zostali. 
4:10,Poryk lwa i pomruk lwicy - kły lwiąt skruszone! 
4:11,Lew ginie dla braku zdobyczy - a rozproszyć się muszą szczenięta lwicy. 
4:12,Ale mnie doszło potajemne słowo, ucho moje zachwyciło zeń szept cichy. 
4:13,W chwili marzeń, po widziadłach nocnych, gdy sen głęboki ludzi opada, 
4:14,Lęk ogarnął mnie i drżenie, a wszystkie członki moje zadygotały. 
4:15,Tchnienie wionęło przedemną, a najeżyły się włosy na ciele mojem. 
4:16,Stanęło tedy - wejrzenia jego rozpoznać nie mogłem - widmo przed oczyma mojemi; usłyszałem szept cichy. 
4:17,Czyż istnieje człowiek sprawiedliwy wobec Boga, wobec Stwórcy swojego czysty mąż? 
4:18,Oto sługom swoim nie ufa, a aniołom swoim wytyka zmazy. 
4:19,O ileż bardziej mieszkańcom strzech glinianych, których byt w prochu się korzeni, którzy wytępieni bywają snadniej niż mole. 
4:20,Między porankiem a wieczorem wygubieni zostają, bez zwrócenia czyjejś uwagi giną na wieki. 
4:21,Gdy się w nich lina namiotu ich zerwała, umierają, a zaiste, nie w mądrości. 
5:1,Wołaj tylko! Jest li kto, któryby ci odpowiedział? albo do którego z świętych chcesz się zwrócić? 
5:2,Zaprawdę, głupiego morduje własny jego gniew, a ograniczonego zabija własna jego zagorzałość. 
5:3,Sam widziałem głupiego, który głęboko się zakorzenił, wszakżem przeklął nagle siedzibę jego. 
5:4,Dalekie są dzieci jego od pomocy; zdeptane zostają w bramie a nikt nie ocala. 
5:5,Żniwo jego pochłania głodny - nawet z pośród cierni je wydobywa - a łakną spragnieni dobra jego. 
5:6,Albowiem nie z prochu wyrasta niedola, ani z ziemi wschodzi nędza. 
5:7,Nie - człowiek na nędzę się rodzi, tak jak iskry płomienia, aby w górę się wznosiły. 
5:8,Ja wszakże zwróciłbym się do Wszechmocnego, a sprawę moją poruczyłbym Bogu, 
5:9,Który spełnia rzeczy wielkie i niezbadane, dziwne, którym liczby niemasz. 
5:10,Spuszcza On deszcz na oblicze ziemi, a wody na błonia zsyła. 
5:11,Podnosi nizkich wysoko, a pogrążonych w żałości, aby wyżyn szczęścia dostąpili. 
5:12,Niweczy knowania chytrych, aby ręce ich nic skutecznego nie zdziałały. 
5:13,Chwyta przemądrych w własnej ich chytrości, że zamysł przebiegłych chybiony. 
5:14,Wśród jasnego dnia zderzają się z ciemnością, a jakoby w nocy macają w południe. 
5:15,Tak wybawia od miecza od paszczy ich, a z mocy przemożnego biedaka. 
5:16,I wschodzi słabemu nadzieja, a złość stula usta swoje. 
5:17,Oto szczęsny człowiek, którego karci Bóg! karaniem tedy Wszechmocnego nie pogardzaj. 
5:18,Bo On rani ale i leczy; uderza, ale ręce Jego uzdrawiają. 
5:19,Z sześciu utrapień cię wyzwoli, a w siedmiu nie dotknie cię zło. 
5:20,W czasie głodu wybawia cię od śmierci, a na wojnie z mocy oręża. 
5:21,Przed biczem języka ukryty jesteś, a niemasz się obawiać gdy spustoszenie się zbliża. 
5:22,Spustoszeniu i głodowi urągać możesz, a bestyj ziemi bać się nie potrzebujesz. 
5:23,Albowiem z kamieniem polnym sprzymierzony jesteś, a bestje dzikie zaprzyjaźniły się z tobą. 
5:24,I tak doświadczysz, że spokojny namiot twój, rozpatrujesz swą siedzibę, a nie dostrzegasz braku. 
5:25,Poznasz też, że liczny ród twój, a odrośle twoje niby zioła ziemi. 
5:26,W pełni dni zstąpisz do grobu, tak jako znoszone bywają snopy czasu swojego. 
5:27,Oto cośmy zbadali - nie inaczej jest! Słuchajże tego i rozważ sam u siebie. 
6:1,I odparł Ijob, i rzekł: 
6:2,O gdyby też zważono rozgoryczenie moje, a włożono wraz na szale nieszczęście moje. 
6:3,Wtedy okazałoby się cięższem niż piasek morski - przeto też nieskładne są słowa moje. 
6:4,Albowiem groty Wszechmocnego tkwią we mnie: duch mój wsysa palący jad ich, grozy Boże nacierają na mnie. 
6:5,Alboż ryczy osieł dziki na zielonem pastwisku, albo czyż porykuje wół nad mieszanką swoją? 
6:6,Czyż można rzecz mdłą bez soli spożyć, albo jestli smak w kleju białka? 
6:7,Czego wzdrygała się dotknąć dusza moja, leży teraz jako nieczystość na chlebie moim. 
6:8,Bodajże się spełniło życzenie moje, a Bóg nadzieję moją urzeczywistnił! 
6:9,Gdyby też zechciał Bóg mnie skruszyć, gdyby też puścił rękę, aby mnie odciąć. 
6:10,Miałbym wtedy to jeszcze za pociechę, a zachwycałbym się wśród męczarni okrutnej, żem nie odrzucał rozkazów świętego. 
6:11,Jakaż siła moja, abym jeszcze czekał, a jakiż kres mój, abym przedłużał cierpliwość moję? 
6:12,Alboż moc kamienna moc moja, albo czyż z kruszcu ciało moje? 
6:13,Izalim nie zupełnie opory pozbawiony, a usunięta wytrwałość daleko odemnie? 
6:14,Zwątpiałemu należy się współczucie bliźniego, choćby od bojaźni przed Wszechmocnym odstępował. 
6:15,Bracia moi zawiedli mnie jako potok, jako łożysko strug, które czasami wzbierają. 
6:16,Które zmętniały od lodu, nad któremi śnieg stwardniał. 
6:17,Gdy się roztopiły znikają, gdy gorąco przypiecze zacierają się z miejsca swojego. 
6:18,Ku nim zwracają karawany drogę swoją, ciągną ku pustkowiu i giną. 
6:19,Wyglądają ich karawany Themy, podróżne rzesze Szeby tęsknią za niemi. 
6:20,Ale zawiodły się ufając im, gdy stanęły przy nich zmieszały się. 
6:21,Tak zaiste zeszliście i wy na nicość (dla mnie); spoglądacie na zgrozę i wzdrygacie się 
6:22,Alboż mówiłem: "dajcie mi, a z mienia swojego składajcie dary za mnie, 
6:23,A wybawcie mnie z mocy ciemięzcy, a z ręki tyrana okupcie mnie!?" 
6:24,Nauczcież mnie a zmilczę, a w czem zbłądziłem pokażcie mi. 
6:25,O, jakże skuteczne są słowa prawdy! ale czegoż dowodzi strofunek wasz? 
6:26,Izali strofować słowa zamierzacie! ależ na wiatr idą mowy zrozpaczonego! 
6:27,Nawet o sierotę byście los miotali, a frymarczyli o przyjaciela własnego. 
6:28,A teraz raczcie, zwróćcie się ku mnie, a w oblicze wszak nie skłamię wam. 
6:29,O zwróćcie się! nie krzywdźcie nadal; tak, zwróćcie się, jeszcze przysługuje mi słuszność w tem jednem. 
6:30,Jest li nieprawość na języku moim? albo czyż nie wyczuwa niedoli podniebienie moje? 
7:1,Służbą wojenną los człowieka na ziemi, a jako dni najemnika dni jego. 
7:2,Niby niewolnik, który łaknie cienia, niby najemnik, który czeka na wysługę swoję, 
7:3,Tak wydzielono mi miesiące nędzy, a doliczono nocy utrapień. 
7:4,Gdy się kładę powiadam: kiedyż wstanę? a gdy dłuży się wieczór, syt jestem rzucania się aż do świtu. 
7:5,Ciało moje przyobleka się w robactwo i w skorupę ziemistą, skóra moja się zabliźnia i znowu ropieje. 
7:6,Dni moje ulatują chyżej niż czołnek tkacki, a przemijają bez nadziei. 
7:7,Wspomnij, że żywot mój tchnieniem! Nigdy nie ujrzą już szczęścia oczy moje. 
7:8,Źrenica, która mnie ogląda nie obaczy mnie więcej; oczy Twoje zwrócą się ku mnie, ale nie będzie mnie. 
7:9,Jak przemija obłok i znika, tak nie wraca, kto do grobu zstąpił. 
7:10,Nigdy już nie powróci do domu swego, ani pozna go już miejsce jego. 
7:11,To też nie pohamuję już ust swoich i mówić będę w udręczeniu ducha mojego, i zawodzić w goryczy duszy mojej. 
7:12,Izalim ja morze albo potwór, że obsadziłeś mnie strażą? 
7:13,Gdy pomyślę: łoże moje mnie pocieszy, pościel moja ulży boleści mojej, 
7:14,Tedy trwożysz mnie przez sny, a widziadłami mnie straszysz. 
7:15,Wolałbym uduszenie, śmierć raczej niźli ten szkielet mój. 
7:16,Zanikam, wiecznie żyć nie będę: Zaniechajże mnie, bo tchnieniem są dni moje! 
7:17,Czemże człowiek, że go tak wielce ważysz i że nań zwracasz uwagę swoję? 
7:18,Że go nawiedzasz z każdym porankiem, a każdej chwili go doświadczasz? 
7:19,Kiedyż wreszcie odwrócisz wzrok swój odemnie, zaniechasz mnie, ażbym przełknął ślinę moją? 
7:20,Jeślim zgrzeszył - cóżem Ci uczynił, o stróżu ludzi? Czemużeś mnie sobie za cel położył, żem sam sobie ciężarem? 
7:21,Czemu nie wybaczasz grzechu mojego, a nie przepuszczasz winy mojej? Bo już położę się w prochu, a gdy mnie poszukasz nie będzie mnie. 
8:1,Tedy odparł Bildad z Szuach, i rzekł: 
8:2,Dopókiż podobne rzeczy prawić będziesz, a spłyną gwałtownym wichrem słowa ust twoich? 
8:3,Alboż krzywi Bóg prawo, alboż wykrzywia Wszechmocny słuszną sprawę? 
8:4,Gdy mu dzieci twoje zgrzeszyły, wydał On je w moc ich występku. 
8:5,Gdybyś się jednak sam szczerze doń zwrócił, a Wszechmocnego o miłosierdzie błagał -  
8:6,Gdybyś rzeczywiście czysty był i prawy, wtedy rychłoby się zaopiekował tobą, a sprowadził pokój na siedzibę twą sprawiedliwą. 
8:7,Wtedy okazałby się poprzedni los twój mizernym, a przyszłość twoja wspaniałą wielce. 
8:8,Albowiem zapytaj tylko pokoleń dawniejszych, a rozważ to, co zbadali ojcowie ich. 
8:9,- Bo my wszak od wczoraj jesteśmy a nic nie wiemy, gdyż cieniem dni nasze na ziemi -  
8:10,Czyż nie nauczą cię one i nie powiedzą, i z głębi doświadczeń swych nie wydobędą orzeczeń? 
8:11,Alboż rozrasta się trzcina tam gdzie niema bagniska, rozwija się sitowie bez wody? 
8:12,Choć jeszcze stoi w pierwszej świeżości swojej, a skoszonem być nie mogło, więdnie jednak rychlej niż każda inna trawa. 
8:13,Tak dzieje się wszystkim, którzy zapomnieli o Bogu, a nadzieja niegodziwego ginie. 
8:14,Zaprawdę, odcięta podpora jego, a tkanką pajęczą to na czem dufa. 
8:15,Polega na domu swoim, ale nie ostoi się; wspiera się na nim, ale nie zdzierzy się. 
8:16,Świeżo zieleni się na słońcu, a po za ogród wybiegają pędy jego. 
8:17,Wokoło zgliszcz wiją się jego korzenie, przez kamienne mury stara się przeniknąć. 
8:18,Ale gdy On go wytrzebia z miejsca swojego, wtedy zapiera się go mówiąc: nie widziałem cię nigdy. 
8:19,Oto taką radość na drodze jego, a z prochu wyrastają inni. 
8:20,Nie, Bóg nie porzuca niewinnego, a nie wspiera ręki złoczyńców. 
8:21,Podczas gdy napełni śmiechem usta twoje, a wargi twe tryumfem, 
8:22,Okryją się hańbą nieprzyjaciele twoi, a namiotu niegodziwych nie będzie. 
