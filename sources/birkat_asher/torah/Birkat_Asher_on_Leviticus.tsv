@11א	@22א	<b>"ויקרא".</b> יפים דברי מהר"ם בשם רבי מאיר אודות האל"ף הזעירה, ויפה לפתוח בהם את ספר ויקרא: אל"ף בויקרא זעירא, לפי שמשה היה גדול ועניו ורצה לכתוב "ויקר" לשון מקרה, כאילו לא דיבר עמו הקב"ה אלא בחלום, והקב"ה אמר לו: תכתוב "ויקרא"! משה לא רצה לכותבה בפירוש מחמת ענוותנותו. אמר, אכתבנה קטנה יותר משאר אל"פין שבתורה. (פ' ויקרא תשנ"ח) הערת הגר"א נבנצל שליט"א: יש לנסח שהקב"ה ציוה לכתוב אל"ף זעירה מחמת ענוותנותו של משה רבנו.
		<b>"ויקרא אל משה".</b> לאחר הקמת המשכן, ביום השמיני למילואים - א בניסן (כשנה לאחר יציאת מצרים) - שכן הענן על המשכן ולא יכול היה משה להכנס למשכן מפני ענן ה' ששכן עליו (שמות מ, לד-לה). והנה "ויקרא אל משה" - קרא ה' למשה שיכנס, וכך היה הדבר (ראה רש"י שמות כה, כב): משה היה נכנס למשכן וכיון שבא בתוך הפתח, קול יורד מן השמים לבין הכרובים, ומשם יוצא ונשמע למשה באהל מועד. ע"כ. בדיבור זה, שהיה ארוך במיוחד, אמר ה' למשה מפסוק זה ועד סוף פרק ג (פרשיות אלו נקראות בתורת כהנים "דבורא דנדבה" והן כוללות בתוכן עולת בהמה, עולת העוף, מנחה ושלמים).
		<b>רש"י ד"ה ויקרא אל משה, לכל דברות...</b> קדמה קריאה, לשון חיבה, לשון שמלאכי השרת משתמשין בו, שנאמר: "וקרא זה אל זה" (ישעיה ו, ג). אבל לנביאי אומות העולם נגלה אליהן בלשון עראי... "ויקר אלהים אל בלעם" (במדבר כג, ד). ע"כ. שני יסודות יש כאן: האחד - עצם הפניה הקודמת למֶסר עצמו, שלא דיבר עמו פתאום אלא קראו בשמו. לפי שהאוהב את האדם לא ישׂבע מהזכיר את שמו ולזה יקראנו פעם אחר פעם מגודל אהבתו (ראה הערות 2, 3 ברש"י שבחומש "תורת חיים"). והאחר - השימוש בלשון 'קרא' בניגוד ל'קרה' שבו משתמש הכתוב אצל בלעם (במדבר כג, ד ושם, טז). ואמנם מצינו גם אצל בלעם פניה רגילה "ויאמר אלהים אל בלעם" (שם כב, יב) ולא רק פניה בלשון עראי, ומאידך אצל נביאי ישראל לשון 'קרא' מופיעה רק לעתים רחוקות, ובדרך כלל בא "ויאמר" או "וידבר", אבל לשון "ויקרא" שבראש ספרנו ולשון "ויקר" המתייחסת לבלעם, הן בנין אב לכל הפניות כולן, ולכן גם במקומות בהם אין לשון 'קרה' או 'קרא' לפני המסר, מכאן נלמד שאחד מאלו קדם - קריאה של חיבה דרך קבע אצל נביאי ישראל ולשון עראי אצל נביאי אומות העולם.
		<b>רש"י ד"ה ויקרא אל משה (השני), ...וכל ישראל לא שומעין (תורת כהנים, נדבה ב, ט). ד"ה אליו, ...יכול ישמעו את קול הקריאה (נ"א - הדיבור)? תלמוד לומר קול לו, קול אליו, משה שומע וכל ישראל לא שמעו. ע"כ.</b> לכאורה הרי זו חזרה על המובאה מ"תורת כהנים" - במילים אחרות. לשם מה? (פ' ויקרא תשנ"ח) ורא"ם כתב שהמילים "ויקרא אל משה" מתייחסות לקריאה למשה להיכנס: "משה משה", והמילים "וידבר ה' אליו" מתייחסות לעצם הציווי שנאמר לו במשכן: "דבר אל בני ישראל... אדם כי יקריב...", ואת שני הדיבורים שמע משה לבדו ולא ישראל.
		<b>שם. ...יכול אף להפסקות היתה קריאה וכו'.</b> ולא ידעתי, מהי ההווה אמינא, כי כיצד תהיה קריאה להפסקה? ושמא כמו בצה"ל: עבור, רות וכדו', ובלשוננו בפשטות: עד כאן. (פ' ויקרא תש"ס) וראה "הבנת המקרא" שאף במקומות בהם מסומנת פרשה פתוחה או סתומה, היתה קריאה לפני התחלת הפרשה האחרת.
		<b>שם. ...קל וחומר להדיוט הלומד מן ההדיוט. ע"כ.</b> והוא לעומת משה רבנו ע"ה הלומד מפי הקב"ה. ולכאורה זה קל וחומר בן בנו של קל וחומר, ולא קל וחומר סתם. (פ' ויקרא תשמ"ט)
		<b>רש"י ד"ה אליו, ...ואלו הן שלושה עשר מיעוטין וכו'.</b> ואינו מונה אלא ד'. ואין זה קשה כלל, שכן רש"י אומר במפורש: כולן ב"תורת כהנים". (פ' ויקרא תשנ"ה, תשנ"ט) וראה "משכיל לדוד" על אתר.
		<b>רש"י ד"ה מאהל מועד, מלמד שהיה הקול נפסק וכו'.</b> ולא ידעתי, כיצד זה מלמד על "סוף" הקול, שהרי כאן מדובר על מקום - מקום יציאתו ולא על גבולו. וראה ראייתו של רש"י "...נשמע עד החצר החיצֹנה" (יחזקאל י, ה), שם מפורש הגבול, ואין זו אפוא ראיה. (פ' ויקרא תשמ"ח) וכך מבואר לימוד זה ב"לפשוטו של רש"י": נראה שרש"י מביא את דרשת ה"תורת כהנים" כדי ליישב מדוע התורה כותבת "מאהל מועד", והרי בסוף פרשת פקודי כבר למדנו שדיבור ה' עם משה היה בתוך אהל מועד (שמות מ, לה וראה רש"י שם), ומה לנו - מהיכן דיבר ה' אליו? ומדוע משה צריך היה לבא לאהל מועד ולא לשמוע דבר ה' באהלו? אלא שהתורה בכתבה "מאהל מועד" באה ללמדנו שקול ה' היוצא מבין שני הכרובים נשמע אך ורק בתוך האהל, לכן הוצרך משה לבא לאהל מועד כדי לשמוע את דבר ה'.
		<b>רש"י ד"ה לאמר, צא ואמור להם דברי כבושין: בשבילכם הוא נדבר עמי וכו'.</b> לא ידעתי, דברי כיבושין אלה דווקא כאן, למה. (פ' ויקרא תש"ס) וראה "באר יצחק" שכתב: ולפי שזהו הדיבור הראשון שנאמר למשה באהל מועד, והתחלת השראת השכינה בבית הקדוש הזה... בשביל החיבה היתירה ההיא ציוה ה' יתברך למשה לאמר להם דברי כיבושין... כלומר ראו חיבתכם לפני המקום ברוך הוא, בשבילכם הוא ידבר עמי.
	@22ב	<b>"מן הבהמה".</b> בעלי החיים ההולכים על ארבע וגדלים ביישוב נקראים בהמות (כגון בקר, צאן, חמורים, סוסים וגמלים), אבל הגדלים ביער ובמדבר נקראים "חיות". מכל מקום אין ההבדל חד, שכן לא פעם החיה בכלל בהמה. נאמר: "זאת הבהמה אשר תאכלו" (דברים יד, ד), והתורה מונה ביניהן: איל וצבי ויחמור וגו' (שם, ה), שהן חיות, וכן הבהמה בכלל חיה, שנאמר: "זאת החיה אשר תאכלו מכל הבהמה אשר על הארץ" (ויקרא יא, ב), ובמקום שנזכר בהמה בתורה גם חיה בכלל, כגון לענין נזיקין (בבא קמא יז ע"ב וראה תוספות שם), מגרשי הלוים (נזיר לה ע"א), וכיוצא באלה. עם זאת בכמה דברים הבדילה התורה בין בהמה לחיה: הבהמה - חלבה אסור ואינו מטמא, בשר בחלב אינו אסור מן התורה אלא בבהמה (הערת הגר"א נבנצל שליט"א: לפי ההלכה גם בחיה), בבהמה נוהג איסור שחיטת 'אותו ואת בנו ביום אחד', השוחט את הבהמה אין דמה טעון כיסוי, השוחט את הבהמה חייב ליתן ממנה מתנות כהונה לכהן, בבהמה נוהג דין בכורה, מעשר בהמה נוהג בה, הבהמה קרבה למזבח, ובכסף מעשר קונים בהמה רק לזבחי שלמים ולא לבשר תאוה, מה שאין כל זה נוהג בחיה. וכן יש הבדל בין בהמה לחיה לענין מי שמכר או נתן או הקדיש בהמתו או חיתו (בכורים פ"ב, מי"א), ולמי שאמר 'הריני נזיר שזה בהמה' או 'שזה חיה'. כך מבואר בערך בהמה של ה"אנציקלופדיה תלמודית". (פ' ויקרא תשנ"א)
		<b>"מן הבקר ומן הצאן תקריבו את קרבנכם".</b> לא כל בהמה יכולה לבא כקרבן, אלא דווקא מיני הבקר והצאן (ראה רמב"ן על אתר).
		<b>רש"י ד"ה ומן הצאן, ...כשהוא אומר למטה מן הענין "מן הבקר" (פסוק ג), שאין תלמוד לומר</b> (כלומר המילה "מן" שבפסוק ג מיותרת ובאה לשם לימוד)<b>, להוציא את הטריפה. ע"כ.</b> שאינה קריבה. וראה הביטוי "שאין תלמוד לומר" במשמע זה גם בפסוק הבא, ד"ה זכר. (פ' ויקרא תשס"ג)
		<b>רש"י ד"ה ומן הצאן, להוציא את הנוגח שהמית. ע"כ.</b> מדובר בצאן שהמית אדם על־פי עד אחד או על־פי הבעלים, שכן אם המית בשני עדים - הצאן נסקל, ואין צריך לומר שהוא פסול לקרבן (רש"י בבא קמא מ ע"ב ד"ה הנוגח). וקצת תמוה שדווקא מן "ומן הצאן" נדרש כאן: "להוציא את הנוגח שהמית", והרי זה לא שכיח ביותר בצאן, לעומת "כי יגח שור" וגו'. (פ' ויקרא תשס"ד) וראה "חשק שלמה" על מסכת תמורה (כח ע"ב) שהלימוד דווקא מצאן בא לרבותא; לא רק בקר שהמית פסול לקרבן, אלא אפילו צאן שהמית, אף שזה שכיח פחות, הריהו פסול לקרבן (הראני ר' חזקי פוקס שי').
		וקשה לי, מדוע הדרשן שב"תורת כהנים" דורש את המיעוטים השונים דווקא בסדר המובא כאן. כלום רובע ונרבע, למשל, שכיח מן הנעבד, וכן הלאה? (פ' ויקרא תש"ס) וראה "תורה תמימה" (אות יג) שכתב (על־פי תמורה כח ע"ב): ממעט רובע ונרבע מ"מן הבהמה", משום דגבי רביעה כתיב "בהמה" - "ואיש אשר יתן שכבתו בבהמה" (להלן כ, טו), ונעבד ממעט מ"מן הבקר", משום דגבי נעבד כתיב "בקר" - "וימירו את כבודם בתבנית שור" (תהלים קו, כ), ומ"מן הצאן" יליף מוקצה, היינו שייחדוהו לעבודה זרה משום דכידוע היה אז הנהוג לעבוד לטלה דהיינו צאן, כמבואר בפרשת בא בפסוק "משכו וקחו לכם צאן" (שמות יב, כא), ולכן יש לומר דעל־פי רוב היו מיני הצאן מוקצים ומיוחדים לעבודה זרה, ולכן דריש מ"מן הצאן", להוציא את המוקצה.
	@22ג	<b>רש"י ד"ה זכר, ולא נקבה. כשהוא אומר "זכר" למטה, שאין תלמוד לומר "זכר" וכו'.</b> כלומר "זכר" הנאמר בפסוק י גבי צאן - מיותר, כי ניתן ללמוד מעולת בקר שבפסוקנו, שגם עולת הצאן חייבת להיות ממין זכר (ראה רא"ם), ולמה נאמר שם "זכר"? להוציא טומטום ואנדרוגינוס. רש"י מצרף לכאן את הנלמד ב"תורת כהנים" מן הפסוק הסמוך ("מן הבקר"), כדי להביא במרוכז את כל פסולי הקרבנות הנלמדים מדיוק מלות היחס "מן". ולא מובן לי, למה אי־אפשר ללמוד מלשון "זכר" הראשון גם להוציא טומטום ואנדרוגינוס, שהרי גם הם אינם זכר, כמו שאינם נקבה. וראה "תורה תמימה" שהכא משמע זכר ולא נקבה, והתם משמע זכר ודאי ולא ספק זכר. (פ' ויקרא תש"ס)
		<b>רש"י ד"ה אל פתח אהל מועד, ...מהו אומר יקריב יקריב, אפילו נתערבה וכו'.</b> כלומר לישנא יתרה - "יקריבנו...יקריב" ("משכיל לדוד"). (פ' ויקרא תשס"ד)
		<b>שם. ...יכול אפילו נתערבה בפסולין או בשאינו מינו וכו'.</b> כלומר אם נתערבה עולה כשרה בפסולה, כגון: רובע, נרבע, נעבד, מוקצה או נוגח שהמית אדם - שניהם לא יקרבו, אלא ירעו עד שיסתאבו ואז ימכור כל אחד ואחד בפני עצמו ויביא בדמי היפה שבהם ממין זה ובדמי היפה ממין זה ויפסיד המותר מביתו (ראה "ספר הזכרון"). ומה שאמר "בשאינו מינו", הכוונה לקרבן מסוג אחר, שהרי אין כל בעיה כאשר פר נתערב בין עזים וכדו' כי הם ניכרים לעין. (פ' ויקרא תשנ"ח)
		<b>רש"י ד"ה יקריב אתו, מלמד שכופין אותו וכו'.</b> "אותו", כלומר זה שנדב בהמה לעולה וסרב לשלם נדבתו או שהתחייב בקרבן וכעת הוא מסרב. וכך מבוארת הלכה זו ברמב"ם (גירושין ב, כ): מי שהדין נותן שכופין אותו לגרש את אשתו ולא רצה לגרש, בית דין של ישראל בכל מקום ובכל זמן מכין אותו עד שיאמר 'רוצה אני' ויכתוב הגט והוא גט כשר... ולמה לא בטל גט זה, שהרי הוא אנוס...? שאין אומרין אנוס אלא למי שנלחץ ונדחק לעשות דבר שאינו מחוייב בו מן התורה, כגון מי שהוכה עד שמכר או עד שנתן, אבל מי שתקפו יצרו הרע לבטל מצוה או לעשות עבירה והוכה עד שעשה דבר שחייב לעשותו או עד שנתרחק מדבר האסור לעשותו - אין זה אנוס ממנו, אלא הוא אנס עצמו בדעתו הרעה. לפיכך, זה שאינו רוצה לגרש, מאחר שהוא רוצה להיות מישראל, ורוצה הוא לעשות כל המצוות ולהתרחק מן העבירות ויצרו הוא שתקפו, וכיון שהוכה עד שתשש יצרו ואמר רוצה אני - כבר גרש לרצונו. (פ' ויקרא תשמ"ח)
		<b>רש"י ד"ה לפני ה' וסמך, אין סמיכה בבמה (על־פי "תורת כהנים" וזבחים קיט ע"ב). ע"כ.</b> המשנה האחרונה במסכת זבחים מבדילה בין במת יחיד, שכל יחיד, בשעת היתר במות, עושה לעצמו בחצרו ובגינתו להקריב עליה קרבנות, לבין במת ציבור, שהיתה בשעתה בגלגל, בנוב ובגבעון. מאחר ובבמת ציבור היה המשכן, והשכינה היתה שורה, לכן היא בגדר "לפני ה' וסמך" וסומכים שם. וקשה לי: דברי חז"ל־רש"י הם בניגוד לטעמי המקרא, שהרי אחר "לפני ה'" בא "סוף פסוק". (פ' צו תשס"ב) וראה "משכיל לדוד" שהיה לו לומר 'יקריב אותו לפני ה' לרצונו', ושינה הכתוב וכתב "לפני ה'" סמוך למילת "וסמך" שבפסוק ד, ללמדנו שהמקרא נדרש לאחריו, ובא הכתוב לומר שדווקא לפני ה' (בבית המקדש, במקום שכינה) צריך לסמוך על הקרבן, ואין סמיכה בבמה. וראה גם "תורה תמימה" על אתר.
		<b>רש"י ד"ה על ראש העלה, להביא... ולהביא... ע"כ.</b> כלומר מלת "העולה" מיותרת היא, שכן נאמר כבר "אם עולה קרבנו" והיה לו לומר "וסמך ידו על ראשו", אלא בא יתור זה ללמדנו שכל עולה צריכה סמיכה - בין עולת נדבה בין עולת חובה בין עולת בקר ובין עולת צאן (ודווקא עולת יחיד, אבל עולת ציבור אינה טעונה סמיכה, כמבואר במנחות צב ע"א). (פ' ויקרא תשנ"ב)
		<b>רש"י ד"ה העלה, פרט לעולת העוף. ע"כ.</b> לא ברור לי, כיצד ממעט, שהרי גם עולת העוף שמה עולה, וכשם שמרבה בד"ה הקודם מלשון העולה, כך צריך לעשות כאן, ולא להיפך. (פ' ויקרא תש"ן) וראה "גור אריה" שדי היה לכתוב 'וסמך ידו על ראשו', כלומר על ראש בהמת העולה האמורה בפרשה, אבל נאמר "על ראש העולה", בה"א־הידיעה, לאמור: לא בכל עולה ישנה סמיכה. מכאן לומדים שבעולת העוף אין סמיכה (הראני הרב איתן שנדורפי שי'). וראה מש"כ להלן (בפסוק ו).
	@22ה	<b>רש"י ד"ה והקריבו, זו קבלה, שהיא הראשונה, ומשמעה לשון הולכה. למדנו שתיהן בבני אהרן. ע"כ.</b> כלל לא מובן לי. והרי יש שתי פעולות מוגדרות היטב - קבלת הדם בכלי והולכתו אל המזבח (ואחר כך זריקתו). וראה רא"ם שאמנם מילת "והקריבו" מורה על ההולכה, מכל מקום כיון שקבלת הדם קודמת להולכה והיא הפעולה הראשונה שלאחר השחיטה, לכן מוכרחים אנו לפרשה על <b>הקבלה</b>, ומזה אנו למדים - כל שכן על ההולכה שהיא הפעולה הבאה אחריה. מה גם שלשון הכתוב, משמעותו הולכה, לכן ראוי לדרוש בו קבלה והולכה. (פ' ויקרא תשנ"ח) הערת הגר"א נבנצל שליט"א: יש הקרבה במובן הרוחני, כלומר לעשות את הדם לקרבן, וזו הקבלה, ויש הקרבה במובן הגשמי, לקרב הדם אל המזבח, וזו ההולכה.
		<b>רש"י ד"ה את הדם, וזרקו את הדם, מה תלמוד לומר "דם" "דם" שתי פעמים... תלמוד לומר במקום אחר: "את דמו" (פסוק יא). ע"כ.</b> והנה הדרשן כאן רק ממעט, שבפסולים (כגון בהמת רובע ונרבע, שנשחטו למרות שפסולים לקרבן) או בחטאות פנימיות או חיצוניות, אם נתערב בהם דם העולה, אין זורקים את הדם המעורב על גבי המזבח, אבל אינו אומר, כיצד יש לנהוג. (פ' ויקרא תש"ס) ובמסכת זבחים (פ"ח, מי"א) מבואר, ששופכים הדם לאמה (תעלת המים שבעזרה).
	@22ו	<b>רש"י ד"ה והפשיט וגו', מה תלמוד לומר "העולה", לרבות את כל העולות להפשט ונתוח. ע"כ.</b> וקצת קשה, והרי ה"א־הידיעה בדרך כלל ממעטת, כגון למעלה (בפסוק ד) "העֹלה - פרט לעולת העוף", וכך טבעי, כלומר דווקא זה ולא אחר. וצ"ע. (פ' ויקרא תשמ"ט) וראה רא"ם שהיה לו לומר "והפשיט אותה", שכן כל הפרשיה עוסקת בקרבן עולה, אבל בא הכתוב ללמדנו שקאי על כל הנקרא בשם "עולה" (עולת נדבה, עולת חובה, עולת בקר, עולת צאן, עולת אנשים, עולת נשים, עולת ישראל ועולת גרים ועבדים) - כולם טעונים הפשטה. ובדומה לפסוק ד, בו מיעטו מן הה"א של "העולה" - פרט לעולת העוף, אף כאן מיעטו חז"ל עולה פסולה שאינה טעונה הפשט וניתוח (ראה "תורת כהנים").
	@22ח	<b>רש"י ד"ה ואת הפדר, למה נאמר וכו'.</b> כלומר למה הוצרך הכתוב למנות את הפדר בפני עצמו, אחר שכבר כתוב "את הנתחים", הרי הפדר כלול בנתחים. ואין רש"י מבאר מילה יחידאית זו (פדר) שבפירושה חולקים קדמונים. רס"ג - הקנה והריאה והתלוי בה. רשב"ם וראב"ע - החלב. רמב"ן - בדבריו שני פירושים: (א) החלב העוטף את כל אברי העיכול (כמבואר בספר "שיחת חולין"). ובטעם הכינוי "פדר" כתב: "והמילה מן ההפוכים - פדר־פרד, שמפריד בין הקרביים העליונים לתחתונים". (ב) כל החלבים שבבהמה קרויים "פדר", מפני שטבעו של החֵלֶב להיות נפרד מן הבשר. (פ' ויקרא תשנ"ג)
	@22יא	<b>"...על ירך המזבח צפנה... וערך הכהן אֹתם".</b> כך נאמר בעולת הצאן, ושתי הלכות יש כאן: (א) השחיטה רק בצפון העזרה. (ב) הולכת האיברים לכבש כשרה רק בכהן. לעומתן מוצאים אנו שתי הלכות שנאמרו בעולת בקר ולא בעולת צאן: סמיכה והפשט, מכל מקום אין הבדל מעשי בין עולת בקר לעולת צאן (מלבד סדר הולכת האיברים וכמויות הנסכים). (פ' ויקרא תשנ"ט) הערת הרב איתן שנדורפי שי': על הזכרת דין שחיטה בצפון דווקא בעולת הצאן ולא בעולת בקר כתב בעל "משך חכמה" על אתר, שהשמטת הדין שבקר נשחט בצפון קיימת גם בציווי על קרבן חטאת; גם בחטאת בקר לא נזכר שהיא נשחטת בצפון, ואף לא נאמר עליה "ושחט אתו במקום אשר ישחט את העלה", דבר הכתוב לגבי חטאת צאן (ד, כד וכעין זה ד, כט; ד, לג). והסיבה היא: שצפון מורה על עקדתו של יצחק, שצפון אפרו לזיכרון לפני ה' תמיד... מורה... שעשה אברהם אבינו שיהיה מסור נפשו של הישראלי לה', וכמעט ששלל הבחירה מבניו אחריו, וכמעט הוקבע טבע קיים בנפש הישראלי למסור עצמו על אהבת ה' יתברך. לכן לא כתיב רק בבן צאן, זֵכר לאילו של יצחק, הבא תמורת יצחק, ולכן לא נזכר בבן בקר... שמעשה העגל... אינו צפון לפניו. ע"כ. בדרך אחרת מבאר הגאון ר' חיים קנייבסקי בספרו "טעמא דקרא". לדבריו הטעם הוא משום שאמרו במסכת מנחות (מט ע"א): "אין מחנכין את מזבח העולה אלא בתמיד של שחר", נמצא שהקרבן הראשון שהיה טעון צפון היה כבש לעולה, לכן כתבה התורה 'צפון' בפעם הראשונה בעולת כבש. ועיין גם ב"העמק דבר" על אתר.
	@22יד	<b>רש"י ד"ה מן העוף, ...ואין תמות וזכרות בעופות. ע"כ.</b> הניחא שאין זכרות, אך לגבי תמות, למה לא נאמר, "הקריבהו נא לפחתך" (מלאכי א, ח)? (פ' ויקרא תשנ"ז) וראה "תורה תמימה" להלן (כב, יט אות קיב) שכתב: ויש לומר הטעם שאין מומין פוסלין בעופות, מפני שהעוף מפני קלות גופו אינו מרגיש בכחותיו במום בעלמא כל זמן שאינו מחוסר אבר.
		<b>רש"י ד"ה תורים. ד"ה בני היונה. וד"ה מן התורים או מן בני היונה.</b> בדרך כלל רש"י מפרש את משמע המילה הבודדת אחר פירושו את העניין, ואילו כאן - להיפך. (פ' ויקרא תשמ"ז)
	@22טו	<b>רש"י ד"ה ומלק... והקטיר... ונמצה, ...ופשוטו של מקרא מסורס הוא וכו'.</b> לעתים קרובות למדי משתמש רש"י ביישוב פסוקים בדרך זו: סרס המקרא וכדו'. ולא ידעתי: (א) מי רשאי לפרש על דרך זו? (ב) הגם בנושאי הלכה? (ג) למה נותן התורה לא נתן לנו את הדברים בצורה מסודרת, כלומר בלא צורך לסרס המקרא? (פ' ויקרא תשנ"ו)
		וראה בנושא זה מאמר בשם "והרבה מקראות מסורסות יש בכתוב" של ר' מאיר רפלד שי' המופיע בספר הזכרון לנחמה ז"ל ("פרקי נחמה") שערכתי בימים אלה. וכך נאמר שם: המונח 'מקרא מסורס' ומשמעותו מתפרשים בפי נחמה באמצעות התיאור הבא: "יש פסוקים שבהם אין סדר המלים שווה לסדר המלים הרגיל בפינו כיום, או הרגיל במקרא עצמו. תאורי הזמן האופן וכו' אינם באים תמיד בצדו של הנשוא שאותו הם מתארים, וכדי להבין את הפסוק יש ל'סרסו', היינו לתרגמו לסדר המלים הרגיל". ברם, כדי להוציא מלבם של טועים, היא מנפיקה מיד הוראה מנחה: "אבל יש להזהר מפני הטעות, שפרשנינו כאילו רצו לומר שהפסוק כצורתו אינו נכון ועלינו לתקנו, אלא כל כוונתם לומר: הוא אינו כתוב - מטעמים מסוימים - לפי סדר המלים המקובל והרגיל ולשם הבנתו נתרגם אותו בפירושינו לסדר מלים מוכח ומורגל בפינו". ע"כ. וראה עוד שם חלוקה של ההופעות השונות של 'מקרא מסורס' לשלוש קטגוריות עיקריות: (א) סירוס המיישב תמיהות העולות מעימות שבין המקראות, או מהשוואתם לנתונים ידועים. (ב) סירוס המבאר בעיה לשונית־תחבירית. (ג) סירוס הנועד לתרץ קושיה בהלכה או קושיה עניינית, ואין בו הכרח להבנת פשט המקרא. נמצא אם כן כי שינוי הסדר בפסוקי התורה על ידי נותן התורה בא בדרך כלל כדי לפתור בעיות בפשטי המקראות, בעיות לשוניות־ תחביריות, או קשיים הלכתיים. (פ' ויקרא תש"ס)
		לפי האמור, כך מבואר המקרא המסורס שלפנינו: לפי סדר הדברים בעולה, צריך היה להיות "והקטיר" אחר "ונמצה דמו", אלא שהתורה רצתה להסמיך "ומלק" אל "והקטיר" כדי ללמדנו שצורת המליקה היא הפרדה בין הראש לגוף, כלומר חיתוך שני הסימנים, הקנה והושט, כשם שהקטרת הראש באה בנפרד מהגוף ("ומלק את ראשו והקטיר" - זו הקטרת הראש, ו"והקטיר אתו הכהן" - זו הקטרת הגוף). (פ' ויקרא תשס"א)
		<b>רש"י ד"ה ומלק והקטיר ונמצה, ...אלא מה הקטרה - הראש בעצמו והגוף בעצמו, אף מליקה כן. ע"כ.</b> וקשה לי, מנין יודע אני שבהקטרה הראש לעצמו? אדרבה, בדיבור הקודם ("הכהן... ומלק"") הוא אומר "...עד שמגיע לסימנים וקוצצן", כלומר אינו מפריד בין הראש והגוף. (פ' ויקרא תשנ"ב) וראה "גור אריה" שלמדו על הקטרת הראש לעצמו והגוף לעצמו מכך שכתוב פעמיים "והקטיר": בפסוקנו נאמר "ומלק את ראשו והקטיר המזבחה" - זו הקטרת הראש. ולהלן (בפסוק יז) נאמר "והקטיר אתו הכהן המזבחה" - זו הקטרת הגוף (הראני הרב איתן שנדורפי שי').
	@22טז	<b>רש"י ד"ה בנצתה, ...בעוף שנזון מן הגזל, נאמר והשליך אתה וכו'.</b> והרי זו הפעם השנייה שבה מודגשת הזהירות מפני הבאת קרבן מן הגזול, ראה למעלה (ב ד"ה אדם). (פ' ויקרא תשמ"ח) הערת הרב איתן שנדורפי שי': על ההתרחקות מגזל המודגשת בקרבן עולה כתב רבנו בחיי על אתר: ויש בכאן התעוררות גדולה לבני אדם בענין חומר הגזל, כי כשם שהקב"ה מרחיק מן המזבח כלי המזון שבעוף ולא זכה ליקרב על מזבח ה' מפני שהוא כלי הגזל, כן ירחיק האדם שיש בידו גזל, שלא יעלה ויראה לפניו ולא יזכה להיות במחיצתו של הקב"ה אם לא יחזירנו... וכבר באר דוד ע"ה כי הזוכים לעלות לפניו הם אותם שהם נקיים מהגזל, הוא שאמר: "מי יעלה בהר ה' ומי יקום במקום קדשו, נקי כפים ובר לבב" (תהלים כד, ג-ד). מעין זה מבאר ה"כלי יקר" על פסוק ב: מצינו שפרשה זו תחילתה ואמצעיתה וסופה אזהרה על הגזל. תחילתה "אדם כי יקריב". אמצעיתה "והסיר את מראתו בנוצתה", לפי שהעוף ניזון מן הגזל. וסופה, שנאמר "והשיב את הגזילה". לפי שהקרבן והגזל הם שני הפכים כי הקרבן מקרב השכינה והגזל מרחיקה וכו'. בעל "אזנים לתורה" (למעלה פסוק ט) עומד על הצורך בהדגשה החוזרת, וזו לשונו: הקרבן צריך להיות נקי מחשש גזל, ופרשת הקרבנות מתחלת ב"<b>אדם</b> כי יקריב מכם קרבן לה'<HS>" (א, ב), ודרשו חז"ל: מה אדם הראשון לא הקריב מן הגזל, שהכל היה ברשותו, כך אתם לא תקריבו מן הגזל (רש"י שם). ולא רק גזל של הבעלים, אלא גם גזל של הקרבן גופא שונא ה' בעולה. ולכן בא הציווי בקרבן העוף: "והסיר את מראתו בנצתה, והשליך אתה" (א, טז), והיינו שיסיר את הזפק ובני המעים, מפני שהעוף נזון מן הגזל (ויקרא רבה ג, ד. הובא ברש"י שם). עיין שם עוד בדבריו הנפלאים.
		<b>רש"י ד"ה אל מקום הדשן, ...וכולם נבלעים שם במקומן. ע"כ.</b> בגמרא (יומא כא ע"א) משמע שזה היה בבית־המקדש ולא במדבר. ומסתבר שרש"י מביא כאן את דברי הגמרא משום שאין הכתוב מפרט, מה יעשה בדשן והמוראות וכיוצא בזה המצטברין שם, במדבר, במקום חנייה ממושכת. וזה שיש כאן משום נס, אינו מפריע את רש"י. אדרבה, משתלב יפה במגמתו לפרש דברים בעזרת נסים, אם זה נחוץ לפשט ואם לאו. (פ' ויקרא תשמ"ז, תשמ"ח, תשנ"ב, תשנ"ט)
		<b>רש"י ד"ה בנצתה, עם בני מעיה וכו'.</b> <b>ד"ה בכנפיו, ...אינו צריך למרוט כנפי נוצתו. ד"ה בכנפיו, נוצה ממש.</b> נחלקו חכמים בפירוש המילה "בנצתה" שבפסוק טז. תנא קמא ב"תורת כהנים" ותנא קמא ודבי רבי ישמעאל בזבחים (סד ע"ב) סוברים שמדובר בנוצה כמשמעה הפשוט, כמו "ויהי נשר אחד גדול, גדול כנפים ורב נוצה" (יחזקאל יז, ז). אבא יוסי בן חנן סובר ש"נוצה" כאן משמעה: בני מעיים או קורקבן, כמו "סורו אל תגעו כי נצו גם נעו" (איכה ד, טו). רש"י מפרש נוצה כמו אבא יוסי - עם בני מעיה. דומה שהיה קשה לו לרש"י - אם נפרש "בנצתה" כפשוטו: מדוע נאמר "בנצתה" אחרי "מוראתו", הרי קודם מורטים את הנוצות ורק אחר כך מוציאים את הזפק? לכן פירש "עם בני מעיה", שאותם מסירים אחרי הזפק (כך מבואר ב"לפשוטו של רש"י"), וכיון שקשה לקבל פירוש זה של אבא יוסי, שכן "נוצה" בכל המקרא אינה מתפרשת כ"בני מעיים", לכן הביא רש"י גם את שיטת תנא קמא ודבי רבי ישמעאל, ש"נצתה" היא נוצה כפשוטה. וראה רמב"ן על אתר. ואילו כנף לפי רש"י אלו הנוצות המכסות את האבר שבאמצעותו העוף עף. (פ' ויקרא תשנ"ב)
	@22יז	<b>רש"י ד"ה בכנפיו, ...כנפי נוצתו.</b> הרי זה ביטוי תמוה, כי לכאורה היה צריך לומר נוצות כנפיו. (פ' ויקרא תשמ"ה)
@11ב	@22א	<b>רש"י ד"ה ונפש כי תקריב, לא נאמר נפש בכל קרבנות נדבה אלא במנחה וכו'.</b> אכן כן, מכל קרבנות הנדבה (עולה, מנחות נדבה ושלמים), קרבן מנחה הוא היחיד שמוזכרת בו המילה "נפש", אבל בקרבן עולה הלשון היא: "אדם כי יקריב...", ובשלמים נאמר רק "ואם זבח שלמים...". והנה נאמר "נפש" כמה וכמה פעמים בחטאת, ועל כן קצת קשה ללמוד כאן לשבחו של המקריב, מכל מקום שם (ד, ב) מבאר רמב"ן: בעבור היות המחשבה בנפש, והיא השוגגת, הזכיר כאן נפש. (פ' ויקרא תשנ"ט) הערת הרב איתן שנדורפי שי': ראה "אזנים לתורה" שכתב: מה שנאמר בחטאות ואשמות נפש הוא רק אצל החוטא: "נפש כי תחטא". אבל אצל הקרבה: 'נפש כי תקריב' - לא נאמר בשום מקום, רק במנחה. ע"כ. וראה גם "לפשוטו של רש"י" כאן.
		<b>רש"י ד"ה ונתן עליה לבונה, ...שאין ריבוי אחר ריבוי אלא למעט. ע"כ.</b> וקצת קשה לי לראות במלת "עליה" משום ריבוי, כדברי "שפתי חכמים" (אות כ). ומדוע לא נדע שאין ליתן את הלבונה אלא על מקצת הסולת מן הטעם הפשוט שהכהן צריך לאכול את נותרת המנחה, ואין לבונה מן הדברים הנאכלים, מעין הסברא שרש"י מביא בפירושו השני, ו'סברא למה לי קרא?' (פ' ויקרא תשמ"ז)
		ועוד: הרי אחר כך צריך ללקט את כל הלבונה (פסוק ב. וראה רש"י ד"ה על כל לבונתה), ואם כן אין עניין בפיזורה. ואדרבא, "אם קמץ ועלה בידו גרגיר מלח או קורט לבונה, פסולה" (ד"ה מלא קמצו וגו'). כלומר גם בלא כל לימוד אלא מטעמים מעשיים צריך לעשות כן. (פ' ויקרא תשמ"ח)
	@22ב	<b>רש"י ד"ה על כל לבֹנתה, לבד כל הלבונה יהא הקומץ מלא. ע"כ.</b> "על" לפי רש"י פירושו כאן - לבד מן. וכן רש"י אומר במפורש להלן (ג, ד, ו-ה). כלומר הקומץ יהיה מלא בלא כל לבונה. (פ' ויקרא תשנ"ט)
		<b>רש"י ד"ה מלא קמצו מסלתה ומשמנה, הא אם קמץ ועלה בידו גרגיר מלח או קורט לבונה, פסולה (מנחות י ע"ב). ע"כ.</b> הניחא לבונה, אך מלח מאן דכר שמיה? (פ' ויקרא תשנ"ח) וראה פירוש המשנה לרמב"ם (מנחות פ"א, מ"ב) שכתב: אל תלמד מכך שהמלח ניתן על כל המנחה, לפי שכבר בארתי לך בבריתא שאינו ניתן כי אם על הקומץ, אלא אמרו עלה בידו גרגר מלח כמו אמרו צרור, רוצה לומר אם אירע שנתערב עם הסולת דבר מאלו ויעלה בידו (הראני הרב איתן שנדורפי שי').
	@22ג	<b>"והנותרת".</b> מה שנשאר מן הקרבן קרוי "נותר" לשון זכר, כגון: "והנותר מבשר הזבח" (להלן ז, יז), והנשאר מן המנחה קרוי "נותרת" לשון נקבה, וכן מנהג הלשון העברית, לומר שם־עצם בלשון זכר אצל שם־עצם זכר ושם־עצם בלשון נקבה אצל שם־עצם נקבה. (כך ב"דעת מקרא") (פ' ויקרא תשנ"ח)
		<b>רש"י ד"ה מאשי ה', ...אלא לאחר מתנות האישים. ע"כ.</b> הוא על־פי "תורת כהנים" (יא, א). וראה "שפתי חכמים" (אות ר) המבאר כי "מתנות אישים" הכוונה לקומץ המועלה לאש. אלא שלפי זה קשה למה היו"ד אחרי האל"ף. (פ' ויקרא תשנ"ו) הערת הגר"א נבנצל שליט"א: המעתיקים לא הקפידו על הדקדוק אלא על הקלת הקריאה.
	@22ד	<b>רש"י ד"ה וכי תקרב, ...מה תלמוד לומר בשמן בשמן ב' פעמים וכו'.</b> לכאורה יש כאן מקום לד"ה חדש, וכפי שעשה הרב יצחק לוי בחומש רש"ר הירש. (פ' ויקרא תשנ"ח)
		<b>רש"י ד"ה וכי תקריב וגו', ...ויש אומרים מושחן כמין כ"ף יונית וכו'.</b> ראה בעניין זה מה שכתבתי בספר שמות (כט, ב). (פ' ויקרא תשמ"ז)
		<b>שם. ...ושנינו במנחות, כל המנחות האפויות לפני קמיצתן ונקמצות על ידי פתיתה, כולן באות עשר חלות וכו'.</b> לא ידעתי, מה זה שייך לפסוקנו. (פ' ויקרא תשנ"א)
	@22ה	<b>רש"י ד"ה ואם מנחה וגו', ...והכלי אינו עמוק אלא צף וכו'.</b> ברור שרש"י מבין ש"צף" שכאן פירושו - צף לעומת עמוק - ראה להלן (ז ד"ה מרחשת). (פ' ויקרא תשמ"ט)
		ואכן כך פירושה של המילה "צף" בלשון המשנה (מנחות פ"ה, מ"ח) - שטוח ולא עמוק. ומעניין שאין זה מופיע אצל אברהם אבן־שושן. (פ' ויקרא תשנ"ו)
		<b>רש"י ד"ה ואם מנחה על המחבת, ...וכולן טעונות ג' מתנות: שמן, יציקה, ובלילה, ומתן שמן בכלי קודם לעשייתן. ע"כ.</b> וכך סדר ההכנה: (א) בתחילה (מתנה ראשונה) נותן מעט שמן בכלי - "מתן שמן בכלי קודם לעשייתן" ועליו נותן את הסולת. (ב) חוזר ונותן על הסולת מעט מן השמן (מתנה שניה). (ג) בולל הכל יחד, לש את הבלילה במים פושרים ואופה ממנה עשר מצות במחבת או במרחשת - כפי נדרו, ולאחר שנאפו, פותת את המצות לפתיתים ויוצק שמן על הפתיתים (מתנה שלישית). וקשה לי למה רש"י מונה פעולות אלה בסדר כרונולוגי הפוך? (פ' ויקרא תשמ"ח)
		והנה כך הוא הסדר כבר בלשון המשנה (מנחות פ"ו, מ"ג), ושם מבאר בעל "תפארת ישראל", שהמשנה מונה את שלוש מתנות השמן מהסוף, שכן <b>בלילה ויציקה</b> נלמדות ממה שכתוב במנחת מחבת (להלן פסוק ו) "סֹלת <b>בלולה בשמן</b>... פתות אֹתה פתים <b>ויצקת</b> עליה שמן", <b>ומתן שמן בכלי</b> למדים ממה שכתוב אחר כך במנחת מרחשת (להלן פסוק ז): "סֹלת בשמן תעשה". (פ' ויקרא תשנ"ו)
	@22ו	<b>רש"י ד"ה ויצקת עליה שמן מנחה הוא, לרבות כל המנחות ליציקה. יכול אף מנחת מאפה תנור? תלמוד לומר "עליה". אוציא את החלות ולא אוציא את הרקיקין? תלמוד לומר "היא". ע"כ.</b> במנחת מחבת ומרחשת היו שלוש נתינות שמן כמבואר בפסוק הקודם. האחרונה שבהן - והיא המצויינת בפסוקנו - לא היתה במנחת מאפה תנור, לא בחלות ולא ברקיקים, משום שני המיעוטים שבפסוקנו "עליה" ו"היא" - אחד למעט חלות ואחד למעט רקיקים. וקשה לי, למה מאפה תנור אינו בכלל "כל המנחות"? (פ' ויקרא תשנ"ח) וראה "תורה תמימה" (אות לו) שכתב: וטעם הדבר משום דמשונה אפיית מנחה זו מאפיית שארי מנחות, דשארי מנחות נאפות בכלי, במחבת ומרחשת, ודרך החלות הנאפות בכלים לצקת עליהן שמן, מה שאין כן אלה הנאפות בתנור על החרסית - לא שייך לצקת עליהן שמן.
	@22ז	<b>רש"י ד"ה מרחשת, ...כל דבר רך על ידי משקה נראה כרוחש ומנענע. ע"כ.</b> וכד הווינא טליא ולמדנו ספר ויקרא אצל הרב קלמן כהנא זצ"ל בפולדא (תרצ"ה), ודומה לי שיפה למדנו, קראנו לזה Zappelig (חסר־מנוחה, מפרפר). (פ' ויקרא תש"ס)
	@22יא	<b>"...לא תעשה חמץ, כי כל שאר" וגו'.</b> כלומר לא תיעשה חמץ מפני שאסור להעלות שאֹר על המזבח, ואם המנחה תהיה חמץ־שאר, אי־אפשר יהיה להקריב את קומצה. וקצת קשה לי, מדוע נקטה התורה דווקא "שאר" ולא כל "חמץ". שאלה אחרת היא, מה לו לדבש כאן. לכאורה מתאים יותר להביא איסורו עם הציווי על הבאת ביכורים. (פ' ויקרא תשנ"ו) הערת ר' חזקי פוקס שי': דומה ששתי השאלות מיושבות על־פי ביאורו של ראב"ע, שכתב: שאור - הוא המחמיץ, גם כן הדבש. ע"כ. מבואר אם כן שלאחר איסור החמצת המנחות - "כל המנחה... לא תעשה חמץ" - מבארת התורה כי מנחה נעשית חמץ על ידי שאור ודבש - "כי כל שאר וכל דבש לא תקטירו" - ועל כן אסור להעלותם על גבי המזבח.
		באשר לטעם האיסורים, מובא ברמב"ן על אתר: וטעם השאור והדבש, יתכן שהוא כדברי הרב במורה הנבוכים (ג, מו), אמר שמצא בספריהם שהמנהג היה לעובדי עבודה־זרה להקריב כל מנחתם חמץ, ולערב הדבש בכל קרבניהם, ולכן אסרם לגבוה. וב"העמק דבר" הטעים (פסוקים יא-יב): שאור הוא אמצעי הנעשה בידי אדם, להוסיף על הבריאה מהבורא יתברך על ידי תחבולות בני אדם. משום הכי הזהיר הכתוב בבית המקדש, ללמדנו דכל המתקרב יותר לה' ראוי למעט יותר בתחבולות אנוש... דבש תחילתו מתוק וערב וסופו רע ואחריתה תוגה, ועל כן לא תבא בית ה' להקטרה. וב"דעת זקנים מבעלי התוספות" מובא: לפי שאמר הקב"ה, על כל קרבנך תקריב מלח, והללו אין מקבלין מלח. ע"כ. ולא ידעתי מה פירוש אין מקבלין מלח - מצד ההלכה, מצד הכימיה או מה. (פ' ויקרא תשמ"ח)
		<b>רש"י ד"ה וכל דבש, כל מתיקת פרי קרוי דבש. ע"כ.</b> וקשה לי, שהרי לפי זה "ודבש" האמור בשבעת המינים (דברים ח, ח) אין פירושו תמרים, כמקובל לומר, כי אם כל פרי שיש לו מתיקה, כדברי רש"י כאן, וכן לא שמענו. (פ' ויקרא תש"ן) והנה לשאלה זו נדרש ה"חתם סופר" בדרך אגב, במכתבו ל"סבא קדישא" ר' משה טייטלבוים, בעל ה"ישמח משה", אדמו"ר חסידי באויהל שבהונגריה (אבי שושלת סיגט). השם טייטלבוים נלקח מן Datelbaum בגרמנית שהוראתו 'תמר', ועל כן פותח ה"חתם סופר" את מכתבו בהתייחסות אגבית לשמו של הנמען, וזו לשונו (שו"ת חתם סופר ח"א או"ח סימן קצז): צדיק כתמר יפרח כשושנה, בעוד כפתו רעננה, תחל שנה בברכת קדם מעונה, ולא תשכון עליו עננה, החכם הגדול הרב הגאון המפורסם כערוגת הבושם גן הדסים נ"י עמוד הימני פטיש החזק כבוד קדושת שם תפארתו מורנו הרב משה תמר נ"י אב"ד ור"מ דק"ק אוהעלך יעקב משכנותך ישראל: בקראי שם 'תמר' וענינו, מה שצריך לי עיון: מאי דפשיטא לחז"ל דדבש דכתיב בשבחי ארץ ישראל בשבעת מינים, שהוא דבש תמרים (עיין ירושלמי ביכורים פ"א, ה"ג)... וקשה לי: מאי שנא מקרא ד"כל שאור וכל דבש לא תקטירו" (ויקרא ב, יא), דפירש רש"י בחומש, דכולל כל מיני מתיקה, וכן פסק הרמב"ם בסתימת לשונו (ריש פרק ה מאיסורי מזבח)... ואם כן לוקין מן התורה על כל מיני מתיקה. ודוחק לומר: שאני התם דכתיב "<b>וכל</b> דבש", דההיא אצטריך לרבות עירובו וחצי שיעור (כבמנחות נח ע"א עיי"ש), ואם כן מנא לן דדבש דבכורים הוא דבש תמרים דוקא?
		ולכאורה אי הך ד'ראשון לארץ ושני לארץ' (בברכות מא ע"ב) סברא דאורייתא היא, יש לומר: מדקדים דבש שהוא שני לארץ שני, לגפן תאנה וכו', שמע מינה שהוא דבש תמרים, דאינך מיני מתיקה קים להו לרבנן דלא עדיפי מהני. עיין שם. (הראני ר' שמיר שיינטופ שי')
	@22יב	<b>"קרבן ראשית תקריבו אֹתָם" וגו'.</b> המילה "אֹתם" מוסבת על שאור ודבש המוזכרים בפסוק הקודם, כמבואר ברש"י. (פ' ויקרא תשס"ב)
	@22יג	<b>חזקוני ד"ה תמלח, ...ושיערו רבותינו כשיעור קדירה. ע"כ.</b> כלומר שצריך לתת במנחה מלח כמידה שנותנים בקדירה. כך משתמע מדברי הגמרא (מנחות כא ע"א). (פ' ויקרא תש"ס)
		<b>רש"י ד"ה מלח ברית.</b> לכאורה יש בזה משום השלמה למדרש המשווה מעשה בראשית עם מעשה המשכן, ראה מה שכתבתי בספר שמות (לח, כה). (פ' ויקהל־פקודי תשמ"ח)
		<b>שם. ...שהובטחו המים וכו'.</b> איפה הובטחו? מי גילה לנו? (פ' ויקרא תשנ"ו) והנה בפירוש הרא"ש על התורה (בראשית א, ז) מובא מדרש, ונראה שהוא המקור לפירושו של רש"י כאן (ראה "תורה שלמה" אות קיא), וזו לשון המדרש: שכאשר נתחלקו המים התחתונים מן העליונים, געו בבכיה, שיהיו במקום טומאה. אמר להם הקב"ה: שתקו ואני אצווה עליכם ניסוך המים. ולא נתפייסו כי אינם כי אם פעם אחת בשנה. וכרת להם הקב"ה ברית שימלחו הקרבנות, שנאמר: "על כל קרבנך תקריב מלח" - ולא תשבית מלח. וראה דברי רבנו בחיי על אתר.
	@22יד	<b>רש"י ד"ה ואם תקריב, ...וכן "ואם יהיה היבל" (במדבר לו, ד). ע"כ.</b> וראה "שפתי חכמים" (אות ע) השואל, למה אין רש"י מזכיר פסוק זה שבבמדבר, בספר שמות (כ, כב), כאשר דן בלשונות "אם" שפירושן כאשר. ולכאורה אפשר גם להשיב את תירוצו של רא"ם. ראה מה שכתבתי למעלה בספר שמות (כא, ל). (פ' ויקרא תשמ"ט)
		<b>רש"י ד"ה קלוי באש, שמיבשין אותו באביב של קלחין וכו'.</b> וצריך לומר קליים (כך בדפו"ר) או קלאיים (ר' אברהם ברלינר), כלומר קולים גרגירים. ובוודאי שצריך לומר באבוב, כלומר בצינור חלול, ולא באביב. (פ' ויקרא תשמ"ט)
@11ג	@22א	<b>"ואם זבח שלמים קרבנו".</b> מתרגם אונקלוס: ואם נכסת קודשיא קורבניה. ע"כ. צריך עיון מה ענין הקדושה המיוחדת שבשלמים, לפי אונקלוס. ואין להניח, שהיא בשל העובדה ששלושת הנוגעים בדבר מקבלים חלק מן הזבח - המזבח, הכהן והבעלים, כפי שביקש לומר לי ר' יהודה גרינשפן שי'. (פ' ויקרא תשס"ג)
		והרי תשובתו של ר' רפאל בנימין פוזן שי': כל שמות הקרבנות מתורגמים כלשון הכתוב "עֲלָתָא", "מִנְחָתָא", "חֲטָּתָא", "אֲשָׁמָא", "תּוֹדְתָא", פרט לקרבן שלמים המתורגם "נִכְסַת קוּדְשַׁיָּא". בטעם הדבר יש שפירשו ש"שְׁלָמִים" כולל עניינים רבים; לשון שלום, שלימות או גם תשלומים (עיין תו"כ, רש"י, רמב"ן ורשב"ם). ומכיוון שבארמית אין בכח "שלם" להביע את כל אלה, ואילו תרגם "נִכְסַת <b>שַׁלְמִין</b>" היה במשמעו רק שהם תמימים כמו "זכר <b>תמים</b>" (ויקרא א, ג) - "דְּכַר <b>שְׁלִים</b>", לכן תרגם על־פי תכונת הקרבן "נִכְסַת קוּדְשַׁיָּא", שמשמעו "שחיטת קדשים", כלומר קרבן הנשחט לשם קדשים בלבד (באורי אונקלוס).
		וייתכן גם טעם נוסף: הואיל וסתם זֶבַח נתייחד לקרבן שלמים, כגון "עֹלָה או <b>זבח</b>" (במדבר טו, ג), נמצא שהצירוף "זבח שלמים" הוא לשון כפול, דוגמת "עֲוֹן חַטָּאתִי" (תהלים לב, ה), "אַדְמַת עָפָר" (דניאל יב, ב) ורבים כמוהם. לכן, שלא לכפול את השם, תרגם "<b>זֶבַח שְׁלָמִים</b>" - "<b>נִכְסַת קוּדְשַׁיָּא</b>": "נִכְסַת" הוא תרגום "זֶבַח", והתוספת "קוּדְשַׁיָּא" קובעת שמדובר בשחיטת קרבן. (י"ט באדר ב' תשס"ג)
	@22ג	<b>"...את החלב המכסה את הקרב ואת כל החלב אשר על הקרב".</b> פסוק זה מלמד אלו חלבים חייבים להקטיר על המזבח מקרבן בהמה (ומזה למדים גם אלו חלבים אסורים באכילה גם מבהמת חולין, כפי שפירשו חז"ל ב"תורת כהנים"), ואלו הם: (א) "את החלב המכסה את הקרב" - קרום שומן גדול הפרוס בעיקרו על הכרס וחלקו על הדקין (ראה רש"י שמות כט, יג). (ב) "ואת כל החלב אשר על הקרב" - לדעת רבי ישמעאל, הסימן של "חלב" הנקרב על גבי המזבח ואסור באכילה הוא "קרום ונקלף", היינו שהחלב מכוסה בעור שבנקל אפשר להפרידו, לפיכך בנוסף ל"חלב המכסה את הקרב" שבראש פסוקנו, מרבים גם את החלב שעל הקיבה, שיש בו הסימן של "קרום ונקלף", וכל שכן החלב שעל הדקין, הוא החלב שעל המעיים הדקים סמוך לקיבה. לדעת רבי עקיבא יש צורך בסימן נוסף על מנת שהשומן יקרא "חלב" והוא: "תותב", היינו שהחלב יהא מונח על הבשר כמו שִׂמְלה ואינו מעורה בו. שני סימנים אלו נמצאים רק בחלב שעל הדקין ולא בזה שעל הקיבה. לכן השומן שעל הקיבה, לדעת רבי עקיבא, אין לו דין חלב. (פ' ויקרא תשס"ב)
	@22ד	<b>רש"י ד"ה על הכבד, שיטול מן הכבד עמה מעט; ובמקום אחר הוא אומר "ואת היתרת מן הכבד". ע"כ.</b> הסיפא של רש"י בא להוכיח את הרישא. ובאשר לדיבור הבא, שלכאורה סותר את הקודם בפירוש מילת "על", ראה "שפתי חכמים" (אות א). (פ' ויקרא תשמ"ז)
		ולכאורה "על הכליות" מיותר הוא, שהרי ברישא נאמר שיש להקריבן, ומה אפוא החזרה, ואין זה דומה לכבד שממנו יש לקחת רק מעט, והוא לא נזכר קודם. (פ' ויקרא תש"ס)
	@22ו	<b>"ואם מן הצאן קרבנו" וגו'.</b> מחר אי"ה יבנה בית־המקדש. האם צריך יהיה לבטל את תקנתם ז"ל (בבא קמא עט ע"ב) "אין מגדלין בהמה דקה בארץ ישראל". ובעצם לא ראיתי שמתייחסים אליה גם כיום. (פ' ויקרא תשמ"ח) על כך השיב ר' שמואל עמנואל שי': מאז שזכינו לחידוש ענף הצאן במשק היהודי בארץ, פוסקים רבים דנו בשאלת תוקפה של הגזירה "אין מגדלין בהמה דקה בארץ ישראל" בזמן הזה. וכך מסוכמות השיטות השונות במאמרו של הרב אליעזר מלמד שי': במשך שנות הגלות, בזמן שהארץ היתה שוממה, בלא מטעים ובלא שדות של ירקות, הואיל ולא נשקפה כל סכנה מן הבהמות הדקות, בטל האיסור לגדל בהמות דקות. וכן פסק בעל ה"שולחן ערוך", רבי יוסף קארו, שחי בארץ ישראל לפני יותר מארבע מאות שנה בספרו המפורסם "שולחן ערוך", שהואיל ואין מצויים בארץ ישראל שדות של יהודים, מותר לגדל בארץ בהמות דקות (שולחן ערוך חו"מ תט, א). אלא שכיום, לאחר שזכינו ברוב חסדיו לחזור לארץ אבותינו ולהפריח את שיממותיה, הועלתה מחדש השאלה, האם חלה עלינו אותה גזירה קדומה שלא לגדל בהמות דקות בארץ או שמא מאחר שנתבטלה הגזירה בעת תקופת הגלות, פג תוקפה.
		נחלקו בזה הפוסקים. לדעת הרב עובדיה יוסף, כיוון שהטעם שלשמו נגזרה הגזירה ידוע, והוא שלא יזיקו לשדות, ממילא ברור שכל זמן שהטעם הזה קיים אף הגזירה קיימת. וכיוון שהיום ישנן שדות שעלולות להינזק מן הבהמות, ממילא הגזירה חוזרת לתוקפה ("יביע אומר" ח"ג חו"מ סימן ז, וכן ב"שבט הלוי" ח"ד סימן רכז). אבל לדעת הרב צבי פסח פרנק, הכלל הוא שכל גזירה שנתבטלה בתקופה מסוימת, אין היא יכולה לחזור למקומה ללא תקנה מחדש. ומאחר שבמשך הגלות בטלה הגזירה, פג תוקפה, ואין כיום כל איסור לגדל בהמות דקות בארץ (בהערות "הר צבי" לטור חו"מ תט). וכן פסק בעל תשובות "ציץ אליעזר" (ח"ז סימנים כד-כה), והוסיף עוד טענה, שמאחר שמתחילת ההתיישבות החדשה בארץ היה מקובל לגדל עדרים של בהמות, ממילא יוצא שכל המתיישבים שנטעו שדות ועסקו בחקלאות התיישבו על דעת כך שמותר לרועי הבהמות הדקות לרעות בשדות הבר, ובתנאי שייזהרו שלא להזיק למטעים ולשדות הירקות. וכיוון שכל התקנה נעשתה למענם, והם הסכימו שיגדלו בהמות דקות סביב שדותיהם, אין מקום להחזיר את התקנה למקומה.
		למעשה, מאחר שכל הספק הוא באיסור מדברי חכמים, על־פי ההלכה מותר לגדל כיום בהמה דקה בארץ ישראל, שכן הכלל הוא, שספק בדברי חכמים להקל. ובמיוחד שעל ידי רעיית הבהמות מתקיימת כיום מצוות ישוב הארץ, שכן על ידי מרעה ניתן לתפוס שטחים נרחבים, ולקיים את המצווה לרשת את הארץ, שתהיה בידינו ולא ביד אומה אחרת. <b>ע"כ.</b> וראה בירור מקיף ב"בירור הלכה" על מסכת בבא קמא (עט ע"ב).
	@22ט	<b>רש"י ד"ה לעמת העצה, למעלה מן הכליות היועצות. ע"כ.</b> הרבה חיפשתי, למה הצמידו לכליות את התפקיד של יועצות, והשווה גם "בוחן כליות ולב". (פ' ויקרא תשנ"ו)
		ולכאורה אין זה כי אם בשל המילה הֶעָצֶה=הָעֵצָה. (פ' ויקרא תשנ"ט) וראה מש"כ בספר שמות (כט, כב).
	@22יב	<b>"והקריב ממנו קרבנו".</b> ודאי שכל הנטיות והכינויים של לשון גוף שלישי זכר שבפסוקים יב-יג מוסבים על השם "קרבן", שהרי עז שבפסוק יב הוא לשון נקבה, שכן הצאן מתחלק לכבשים ועזים, ובמשפחת העזים: הגדול - מגיל שנה ומעלה - נקרא שעיר (או לחילופין: תייש, עתוד, צפיר) והגדולה נקראת שעירה (או לחילופין: תיישה), לעומת זאת הקטן נקרא שעיר עזים (או לחילופין: גדי, גדי עזים, שה) והקטנה נקראת שעירת עזים (או לחילופין: עז, גדיה, שה). קשה אפוא לשון פסוקנו "והקריב ממנו קרבנו" שלפי הנ"ל "ממנו" פירושו - מקרבנו, ומה זה אפוא ממנו יביא קרבנו. אלא אם כן נאמר שאין הכתוב מקפיד כאן על כגון דא, וכבר ראינו כזה. (פ' ויקרא תש"ן, תשנ"ד)
		ואולם ראה ראב"ע לפסוק יב שכתב: ואם עז - ממין העז, זכר או נקבה. (פ' ויקרא תש"ס)
	@22יז	<b>רש"י ד"ה חקת עולם, יפה מפורש בתורת כהנים (ג, קפט) כל הפסוק הזה. ע"כ.</b> וכיון שיפה מפורשים שם הדברים, מדוע נמנע רש"י מלהביא דברי "תורת כהנים" אלו? (פ' ויקרא תשנ"ה) וראה "ספר הזכרון" שכתב: ודאי תוספת סופרים היא, ולא נכתבה בנוסחאות רבות ישנות. וכבר הודעתיך שרוב דברי הרב ז"ל (רש"י) בפרשיות הללו הם מ"תורת כהנים", ולמה כבדה ידו לכתוב מדרש פסוק זה? ע"כ. השווה רש"י להלן (ז, ו).
@11ד	@22א	<b>"וידבר ה' אל משה לאמר".</b> מתחילת הפרשה ועד כאן נאמר למשה הדיבור הראשון - "דיבורא דנדבה" (עולה, מנחה ושלמים. כך מכונה דיבור זה ב"תורת כהנים"). בגמר הדיבור יצא משה ומסר לבני ישראל את דבר ה'. בפסוקים שלפנינו (ד, א - ה, יד) בא דיבור חדש - "דיבורא דחובה", העוסק בדיני קרבנות חטאת.
	@22ב	<b>רש"י ד"ה מכל מצות ה', פירשו רבותינו, אין חטאת באה אלא על דבר שזדונו לאו וכרת ושגגתו חטאת. ע"כ.</b> כלומר העובר בשוגג על מצוות לא תעשה שהעובר עליה במזיד עונשו כרת - עליו להביא קרבן חטאת. ודומה ששתי המלים האחרונות מיותרות הן, שהרי זהו מה שהכתוב בא ללמדנו. ואכן, אצל ר' אברהם ברלינר הן נתונות בסוגריים מרובעים, ובדפו"ר אינן כלל, ונראה שזהו הנכון.
		אלא שעתה קשה לי, כיצד דרשה זו נובעת מתיבות ד"ה, ולכאורה צריך היה לסמן כד"ה: <b>אשר לא תיעשנה</b>, או לפחות לכתוב <b>וגו'</b>, שהרי רק מן המלים הללו אפשר לדרוש כן, אבל לא מצאתי מי שיעיר על זה, וגם בדפו"ר כדפוסנו.
		ובאשר ללשון רש"י "...על דבר שזדונו לאו וכרת" - ראה "שפתי חכמים" (אות ח) שהמילה 'לאו' באה להוציא מילה ופסח שיש בהם כרת אבל אין בהם לאו, וכדבריו שם. (פ' ויקרא תשל"ג, תשמ"ח, תשנ"ב, תשנ"ז)
		<b>רש"י ד"ה מאחת מהנה, ...שם משמעון, נח מנחור, דן מדניאל. ע"כ.</b> הניחא נח מנחור שהוא שם שלם, אך בשני האחרים הרי לא תהיה אות סופית וממילא יוכר שאין זה שם שלם, ולמה אפוא יהיה חייב חטאת? לכאורה צ"ע. (פ' ויקרא תשנ"ז) וכך שואלת הגמרא (שבת קג ע"ב): מי דמי? מ"ם ד"שם" - סתום (מ"ם סופית), מ"ם דשמעון - פתוח! ע"כ. נמצא שהאותיות "שמ" שכתב, אינן מתקיימות כמילה בפני עצמה, ומדוע חייב עליהן? הגמרא לומדת מחמת קושיה זו הלכה מחודשת בדיני כתיבת ספר תורה: אמר רב חסדא: זאת אומרת, סתום ועשאו פתוח - כשר. ע"כ. כלומר אם כתב בספר תורה את המילה "שם" במ"ם פתוחה ("שמ") - הספר כשר. מכל מקום להלכה נוקטים אנו כדעה המובאת בברייתא הראשונה שם בגמרא, שספר תורה שכתבו בו "כפופין פשוטין, פשוטין כפופין... סתומין פתוחין, פתוחין סתומין" - פסול (ראה שולחן ערוך או"ח לב, יח וביאור הגר"א שם). נמצא שהכותב "שמ" מ"שמעון" או "דנ" מ"דניאל" - פטור.
		שמא צריך להסיק מכאן שהאות הסופית היא המצאה מאוחרת? ואם כן, ממתי, ולמה דווקא אותיות מנצפ"ך? (פ' ויקרא תש"ס) והנה במסכת שבת (קד ע"א) מסיקה הגמרא שאותיות מנצפ"ך נמסרו בסיני עם פירושן, איזו צורה יש לכתוב באמצע מילה ואיזו בסופה. במשך הזמן נשכחה הלכה זו מרוב העם וחזרו הנביאים ("צופים") ותיקנו לכתוב האותיות כראוי, לפי המסורת שהיתה בידם. וראה דברי מהר"ל (גבורות ה' פרק כז) באשר לבחירת אותיות מנצפ"ך בדווקא.
	@22ג	<b>רש"י ד"ה אם הכהן וגו', מדרשו: אינו חייב אלא בהעלם דבר עם שגגת מעשה וכו'.</b> כלומר כשם שהציבור אינו מביא קרבן חטאת אלא אם הורו להם הסנהדרין על דבר שהוא בכרת שהוא מותר, והקהל עשו על־פיהם (ראה פסוק יג - "ואם כל עדת ישראל ישגו ונעלם דבר מעיני הקהל"), כך הכהן גדול מביא חטאת רק אם הורה היתר על דבר שאסור בכרת, ועשה על־פי הוראתו. (פ' ויקרא תשנ"ב)
		<b>שם. ...ופשוטו לפי אגדה - כשהכהן גדול חוטא, אשמת העם הוא זה וכו'.</b> גם הביטוי "ופשוטו לפי אגדה" וגם העניין עצמו, קשה לי. הביטוי, משום שלכאורה תרתי דסתרי הוא, והענין, משום שלכאורה הסיפא סותר הרישא - אם העם תלויים בו בכהן גדול, הרי עבירתו שלו אינה יכולה להיות אשמת העם. (פ' ויקרא תשנ"ו) על הביטוי "ופשוטו לפי אגדה" כתב בעל "באר מים חיים": אף על גב דפשוטו של מקרא כך הוא, מכל מקום לפי שאין בו נפקותא, קורא אותו "לפי אגדה". ע"כ. ובאשר לקושי הענייני ראה "לחם אבירים" לרבי אלימלך פישמן שכתב: ידוע פירוש רש"י בפרשת ויקרא "אם הכהן המשיח יחטא לאשמת העם - כשהכהן גדול חוטא, אשמת העם הוא זה שהן תלוין בו לכפר עליהם ולהתפלל בעדם ונעשה מקולקל". ע"כ. נשמע מזה דמחטאו מגיע הפגם גם להכלל, כי הצדיק עם בני דורו כהלב עם אברי הגוף - כשיש מיחוש בלב מרגישים גם האברים, ואם יש חולי באברים מרגיש גם הלב. ואפשר שהצדיק הזה שעוסק בטובת הדור פגם באיזה ענין וירגישו זאת בני דורו, כי אף על גב דאינהו לא חזי - מזליהו חזי. ע"כ.
	@22ו	<b>"שבע פעמים".</b> על משמעותו של המספר שבע עומד חזקוני על אתר, וזו לשונו: כמה ענייני הקב"ה הולכים בשביעיות - שצ"ם חנכ"ל (הם שבעת כוכבי הלכת בשמים: שבתאי, צדק, מאדים, חמה, נוגה, כוכב, לבנה), שבעה ימים, שבעה רקיעים, שבעה ארצות, שבעה מדברות, שביעי בימים ובחודשים, ובשנים, ובשמיטות, ויובלים ובעולמים, שביעי בנרות, שבעה מזבחות דבלעם, שבעה כבשי עולה, ועוד הרבה. (פ' ויקרא תשנ"ט)
	@22ח	<b>"...את החלב המכסה על הקרב ואת כל החלב אשר על הקרב".</b> ראה מה שכתבתי למעלה (ג, ג). (פ' ויקרא תשס"ב)
	@22י	<b>רש"י ד"ה כאשר יורם, ...ובשחיטת קדשים (זבחים מט ע"ב) מצריכו ללמוד הימנו וכו'.</b> לדעת רבא, במסכת זבחים שם, הייתור של פסוקנו בא להשמיע את הכלל, שבקדשים אין למדים למד מן הלמד (כלומר דבר שבעצמו נלמד ממקום אחר, ואינו כתוב במפורש, אי אפשר להקיש אליו וללמוד ממנו). כיצד? בשעירי עבודה זרה (במדבר טו, כד) לא כתוב אלו אימורים יש להקריב על המזבח, אלא למדים מ'פר העלם דבר של ציבור'. אבל גם ב'פר העלם דבר' אין מפורשת הקרבת האימורים, אלא נלמדת מ'פר כהן משיח'. כדי שלא יהיה זה לימוד של "למד מן הלמד", כתבה התורה בפסוקנו "כאשר יורם משור זבח השלמים", וכיון שפסוק זה מיותר אצל 'פר כהן משיח', שאינו זקוק ללימוד משלמים, נראה את הפסוק כאילו נכתב אצל 'פר העלם דבר', הכתוב אחריו (פסוק יג ואילך). על ידי המשכת הפסוק ל'פר העלם דבר', נמצא שאין כאן "דבר הנלמד" ואפשר להקיש אליו שעירי עבודה זרה (בהמשך מתרצת הגמרא - שם בזבחים - למה אין התורה כותבת במפורש על הקרבת האימורים בפרשיית 'פר העלם דבר'). (על־פי "לפשוטו של רש"י"). (פ' ויקרא תשנ"ב)
		<b>רש"י ד"ה על הכבד וכו'.</b> לא מצאתי מי שיפתור את בעיית ד"ה זה שהוא מורכב מן הפסוקים ט ו־יא ועם זאת אינו במקומו. וגם בדפו"ר צירף הכל יחד, אלא שחסרה שם, משום מה, תיבת "כרעיו". (פ' ויקרא תשמ"ח) וראה פתרונו של ר' שמואל וינפלד שי' בחומש "שי למורא".
	@22יב	<b>רש"י ד"ה אל שפך הדשן ישרף, ...אלא ללמד שאפילו אין שם דשן. ע"כ.</b> אמנם את 'תרומת הדשן', הנעשית מדי יום, היתה האדמה בולעת בדרך נס, כמבואר ברש"י למעלה (א, טז ד"ה אל מקום). ברצפת העזרה מימין הכבש היה מקום שאליו היו שופכים בכל בוקר מעט מן האפר של המערכה הגדולה - האפר שנוצר מהקרבנות השרופים - בתור 'תרומת הדשן'. בנוסף שפכו שם מדי יום את האפר שנוקה מהמזבח הפנימי, את שיירי הפתילות והאפר מהמנורה ולשם השליך הכהן את ה"מוראה" וה"נוצה" של עולת העוף, והכל נבלע שם בנס. מכל מקום מלבד 'תרומת הדשן' ישנה 'הוצאת הדשן' הנעשית בזמן שהאפר מצטבר על גבי המזבח (עיין להלן ו, ד רש"י ד"ה והוציא את הדשן) - הכהנים היו עולים למזבח, גורפים את האפר מהמערכה למרכז המזבח ומסדרים אותו בערימה הנקראת 'תפוח'. משהצטבר אפר רב שהקשה על סידור המערכה, היו מעלים על ראש המזבח מעין סיר גדול הנקרא 'פסכתר', ממלאים אותו באפר ה'תפוח' ומורידים אותו לעזרה. משם העבירו אותו בדליים אל מחוץ לעיר - להר הזיתים (הערת הגר"א נבנצל שליט"א: יש אומרים שהוא במקום במאה שערים הנקרא בתי אונגרים) - ושפכו אותו במקום מיוחד הנקרא 'שפך הדשן' (ראה רמב"ם הלכות תמידין ומוספין ב, יא-טו). (פ' ויקרא תשנ"א)
		ובאשר לנוסחה: 'שאין תלמוד לומר', ראה מה שכתבתי למעלה (א, ב). (פ' ויקרא תשנ"ט)
	@22טו	<b>"וסמכו זקני העדה".</b> פסוק זה עוסק בדין 'פר העלם דבר של ציבור' המובא על ידי אנשי הסנהדרין אם חלילה נעלם דבר הלכה מעיניהם, וטעו והורו באחד מאיסורי כרת שהוא מותר, ועשו הציבור על־פיהם. במקרה זה עליהם להביא פר לחטאת לכפר על הציבור, ולפני השחיטה סומכים זקני העדה את ידיהם על ראש הפר בבית המקדש (ראה הוריות ז ע"ב - ח ע"א). באשר לזהותם של "זקני העדה", מבאר יונתן בן עוזיאל כי מדובר בשנים עשר מאנשי הסנהדרין: ויסמכון תריסר סבי כנישתא דמתמנין אמרכולין על תריסר שבטיא ית ידיהון וכו', וזה שלא כבסנהדרין (יג ע"ב) "סמיכת זקנים... רבי שמעון אומר: זקני - שנים, ואין בית דין שקול - מוסיפין עליהן עוד אחד, הרי כאן שלשה". אך קשה, מה שייך כאן בית־דין שקול, והרי בסמיכה זו אין מקום לחילוקי דעות, ואין זקנים כאן אלא נציגי כלל ישראל, דהיינו י"ב השבטים. ואם באנו ללמוד דווקא ענין מספר חברי בית־דין, למה דווקא מכאן, והרי דברי יונתן בן עוזיאל מסתברים הרבה יותר בהקשר זה. (פ' ויקרא תש"ם) וראה יד רמ"ה שם, שיש לחשוש שמא יפול מום בפר, ויחלקו הזקנים האם הוא מום עובר או מום קבוע, לפיכך צריך שלא יהא בית הדין שקול.
	@22יז	<b>"וטבל הכהן אצבעו מן הדם" וגו'.</b> הביטוי "וטבל מן..." קשה. וראה "דעת מקרא". (פ' ויקרא תשנ"ט) וראה "העמק דבר" על אתר שכתב: נראה דבא ללמדנו דאפילו הביא שני כלים דם, יכול לטבול בכלי אחד.
	@22כב	<b>"אשר נשיא יחטא".</b> נשיא פירושו מלך, כך בתורת כהנים על אתר. ומאוד תמוה שאין רש"י מביא מאמרם ז"ל, וגם אין בין המפרשים מי שמבהיר מיהו נשיא זה. קשה להניח שמדובר בנשיא שבט, תפקיד שלכאורה לא היה קיים אחר כיבוש הארץ (הערת הגר"א נבנצל שליט"א: עיין דברי הימים א' כז, טז-כב, שם נזכר שבנוסף על כ"ד משמרות הכהונה והלויה שיסד דוד לכשיבנה המקדש, מינה גם שרים־נגידים על שבטי ישראל, מבני השבטים עצמם), ואמנם אין המילה מוזכרת עוד לאחר מכן אלא כשם מושאל. (פ' ויקרא תשנ"ו, תשס"ב) וראה דברי הגמרא במסכת הוריות (יא ע"א-ע"ב) הלומדת מגזרה שווה שאין מדובר כאן על נשיא שבט, אלא על מי שאין על גביו אלא ה' אלקיו, כלומר לא רק מלך ממש נקרא "נשיא" אלא כל מי שמושל בעם ישראל נקרא כך, ובלבד שלא יהיה אחר מושל מעליו. לכן משה רבנו, יהושע בן נון והשופטים שאחריו - לכולם היה גדר של "נשיא". ואף לאותם שמשלו בבבל על יהודי הגולה בתקופת התלמוד (ריש גלותא) היה גדר של "נשיא", מה שאין כן ראש סנהדרין שנחשב כאדם רגיל. עיי"ש.
		והשווה שמות (כב, כז) "ונשיא בעמך לא תאֹר", ושם מביא ב"דעת מקרא" רמב"ם (הלכות סנהדרין כו, א) המבאר כי הנשיא שאסרה התורה לקללו הוא: "ראש סנהדרי גדולה או המלך". ואילו כאן, לענין קרבן נשיא, כותב הרמב"ם (הלכות שגגות טו, ו): "איזהו נשיא האמור בתורה? זה מלך שאין עליו רשות מאדם מישראל ואין למעלה ממנו במלכותו, אלא ה' אלקיו", ואינו מזכיר 'ראש סנהדרי גדולה'. (פ' ויקרא תשנ"ו) וראה חידושי הגרי"ז (סימן קו) שביאר שבקרבן נשיא צריך שלא יהא אחר מושל עליו, מה שאין כן בקללת נשיא, שם כל שהוא נשיא בעמך - חייבים על קללתו.
		<b>רש"י ד"ה אשר נשיא יחטא, לשון אשרי... קל וחומר שמתחרט על זדונותיו. ע"כ.</b> כלומר מכיוון שמתחרט על שגגותיו, קל וחומר שמתחרט על זדונותיו, ולכן אשרי לדור. אבל אין הקל וחומר מוסב על אשרי הדור, כלומר שהמצב האידיאלי הוא שהנשיא מתחרט על זדונותיו. (פ' ויקרא תשנ"ב)
	@22כג	<b>רש"י ד"ה או הודע, כמו אם הודע הדבר. ע"כ.</b> קשה לי, למה לי לשון התנאי - אם, והרי ברור שאינו מביא אם לא נודע לו. ולכאורה צריך לפרש "או הודע" - כשיוודע לו שחטא, אבל לפי ראב"ע "או הודע אליו חטאתו", פירושו: או הודע אליו. כלומר החטא נודע לנשיא - או מעצמו, או על ידי מישהו אחר. ולפי רמב"ן, אחר שנשיא חטא, הוא כאילו יכול לבחור אחת משתי האפשרויות: או להיות אשם בחטא ולהיענש, או שיוודע לו שחטא ואז יתכפר בקרבן שיביא. (פ' ויקרא תשנ"א)
		<b>"שעיר עזים זכר תמים... שעירת עזים תמימה נקבה".</b> התיבה "זכר" והתיבה "נקבה" מיותרות לכאורה, שהרי אין שעיר... תמים שאינו זכר, ואין שעירה... תמימה שאינה נקבה. וצ"ע. (פ' ויקרא תשנ"ג) וראה מלבי"ם על אתר (אות רסז), שלולא המילה "זכר" היינו טועים לחשוב ששעיר עזים, לאו דווקא, וגם נקבה כשרה. ולגבי המילה "נקבה" שבפסוק כח, דרשו חז"ל: למה צריך לומר "נקבה", אלא להוציא טומטום ואנדרוגינוס (ראה "תורה שלמה" אות קפב).
	@22לב	<b>"ואם כבש יביא... נקבה תמימה יביאנה".</b> כך כאן, אבל להלן (ה, ו) כתוב: "נקבה מן הצאן כשבה או שעירת עזים...", ולא ידעתי אימתי משתמש הכתוב בלשון קצרה - "כשבה", ואימתי מאריך. (פ' ויקרא תשנ"א) וראה הערת ר' חזקי פוקס שי' להלן (ה, ו).
	@22לה	<b>רש"י ד"ה על אשי ה', ...העשויות לשם. פואייל"ש בלע"ז. ע"כ.</b> נראה שצריך לנקד לַשֵּׁם ואחריו נקודה. וצריך לדעת מהו מובן מלת הלעז שרש"י מביא. ר' משה קטן שי' אמר לי לאחרונה שכבר קורא את ההגהה השלישית של ספרו על לעזי רש"י בתורה. נזכה ונראה. (פ' ויקרא תש"ן)
		בשעה טובה יצא הספר לאור והוא נפלא, ושם הוא כותב "פואיילי"ש - מוקדי אש". (פ' ויקרא תשנ"ו)
@11ה	@22ב	<b>רש"י ד"ה ונעלם ממנו, הטומאה. ע"כ.</b> כלומר דבר הטומאה. (פ' ויקרא תשמ"ט)
		<b>"ונעלם ממנו... ונעלם ממנו".</b> על כפילות זו דורשים חז"ל ב"תורת כהנים": מה תלמוד לומר "ונעלם" שתי פעמים - לחייב על העלם טומאה ועל העלם מקדש. כלומר בין נעלם ממנו שהוא טמא ונכנס למקדש וידע שהולך במקדש, ובין שידע שהוא טמא רק שכח שהוא במקדש - בשניהם חייב קרבן. מכל מקום על דברי רש"י ניתן לשאול, שכן בפסוק ב (ד"ה ונעלם ממנו) פירש רש"י רק: הטומאה. ובפסוק ג חוזר ומפרש במילים אחרות: ולא ידע, ששכח הטומאה. (פ' ויקרא תשנ"ו) הערת ר' חזקי פוקס שי': ב"ספר הזכרון" וב"נחלת יעקב" מצויין שגירסה זו ברש"י שגויה, ויש לגרוס (בפסוק ג): ונעלם והוא ידע - ששכח הטומאה. ולפי זה הכל אתי שפיר.
	@22ג	<b>רש"י ד"ה ונעלם, ולא ידע, ששכח הטומאה. ע"כ.</b> בעבירת 'טומאת מקדש וקדשיו' ישנו דין מיוחד בהלכות שגגה, שאינו בשאר עבירות: אדם הנכנס למקדש כשהוא טמא אינו חייב בקרבן אלא אם כן לאחר שנטמא ידע שנטמא, ולאחר מכן שכח מטומאתו ונכנס לעזרה או אכל קדשים, אבל אם מתחילה לא ידע שהוא טמא ורק לבסוף נודע לו - פטור מקרבן.
	@22ד	<b>רש"י ד"ה בשפתים, ולא בלב. ע"כ.</b> וראה "שפתי חכמים" (אות צ), ודבריו תמוהים, שהרי משמע בבירור שביטוי שפתים הוא תנאי לחיוב, ולא די בגמירה בלב, והנה הוא כותב: אם גמר בלבו בשבועה שלא לאכול ולא הוציא בשפתיו השבועה, ואוכל - חייב קרבן. ע"כ. דומה שיש כאן טעות. (פ' ויקרא תשמ"ט) אכן ב"שפתי חכמים" המוגה שבחומש "המאור" מתוקנת טעות זו, ונאמר שם: <b>אינו</b> חייב קרבן (וכך תיקננו גם במהדורתנו).
	@22ו	<b>"...על חטאתו אשר חטא נקבה מן הצאן כשבה או שעירת עזים לחטאת".</b> או תיבת "נקבה" או הפירוט "כשבה או שעירת עזים" מיותרים כאן, לכאורה, ולא ראיתי מעיר. (פ' ויקרא תשנ"ט) הערת ר' חזקי פוקס שי': אריכות לשון זו באה לשם דרשה, כפי שניתן לראות מן הלימודים שב"תורת כהנים": מהמילה "נקבה" למדו: לא טומטום ואנדרוגינוס. וראה שם דיון ארוך לגבי הלימוד מהמילים "כשבה או שעירת עזים". וראה גם ביאורו של מלבי"ם על אתר.
	@22ח	<b>רש"י ד"ה עורף, הוא גובה הראש המשופע לצד הצואר. מול עורף, מול הרואה את העורף, והוא כל אחורי הצואר. ע"כ.</b> עורף הוא לפי זה - אחורי הפנים, ומעט כלפי מטה - אחורי הצואר. כלומר המליקה צריכה להיות "ממול ערפו" - מאחורי הצואר, ופירושה של המילה "מול" שכאן אינה - הצד שכנגד, אלא - סמוך לדבר. כמו "אל מול פני המצנפת" (שמות כח, לז), שפירושו סמוך למצנפת מתחתיה - על המצח, ולא שהציץ יהיה מונח בצד שכנגד המצנפת. (פ' ויקרא תשנ"א)
	@22ט	<b>"חטאת הוא".</b> הפר הקרב. לכן בא כאן לשון זכר. וכך כבר למעלה (ד, כא). (פ' ויקרא תש"ן)
	@22יג	<b>רש"י ד"ה על חטאתו אשר חטא. וד"ה מאחת מאלה, ...שיכול החמורים שבהם וכו'.</b> שלוש העבירות המוזכרות בפסוקים א-יג, שבעטיין מביאים קרבן עולה ויורד, מחולקות לשלוש דרגות. <b>החמורה שבהן:</b> 'טומאת מקדש וקדשיו' (פסוקים ב-ג), שהעובר עליה במזיד - עונשו כרת. <b>פחות חמורה ממנה:</b> 'שבועת העדות' (פסוק א), שאין זדונה בכרת, אבל חמורה היא מן השלישית, שכן 'שבועת העדות', השווה בה הכתוב מזיד לשוגג (ראה שבועות כה ע"ב). <b>הקלה מכולן:</b> 'שבועת ביטוי' שאין זדונה בכרת, ולא השווה בה הכתוב מזיד לשוגג. יכולים היינו להבין שלכתחילה צריך אדם להתאים את הקרבן לחומרת החטא (על עבירה חמורה - קרבן מן הצאן, על האמצעית - מן העוף, ועל הקלה מכולן - מספיקה עשירית האיפה), לכן נאמר "מאחת מאלה" - להשוות קלין לחמורין. כלומר הכל תלוי בהישג ידו של החוטא ולא בחומרת חטאו. כך מבאר רש"י, אלא שהווה אמינא זו קשה היא, שכן היא מנוגדת לפשט הכתוב, כי בכל שלוש העבירות נאמר: "ואם לא תגיע ידו די שה" וגו'? וראה דברי רא"ם (מובאים בחומש "תורת חיים" על אתר הע' 9) שנדרש לשאלה זו וכתב: ויש לומר דהיינו מפרשים: "ואם לא תגיע ידו" - שלא נגעה ידו במעל שחייב בעבורו להביא כשבה או שעירה, אלא במעל אחר קל ממנו - יביא שתי תורים או שני בני יונה, ואם לא הגיעה ידו במעל שיתחייב בעבורו תורים או בני יונה אלא בקל ממנו - יביא עשירית האיפה. (פ' ויקרא תש"ס)
	@22טו	<b>רש"י ד"ה כי תמעל מעל, אין מעילה בכל מקום אלא שינוי וכו' (תורת כהנים).</b> ובאונקלוס ברור יותר: ישקר שקר, כלומר שינוי שלילי (מן האמת), והכיוון אחד הוא. (פ' ויקרא תשנ"א)
		<b>רש"י ד"ה בערכך כסף שקלים, שיהא שוה שני סלעים. ע"כ.</b> המועל בהקדש (הוציא חפץ מרשות קודש לרשות חול - כגון שלקח חפץ קדוש ונתנו במתנה לאדם אחר), מצווה לשלם שלושה תשלומים: (א) את שווי המעילה שמעל, משלם לקופת המקדש. (ב) על סכום זה עליו להוסיף חומש בתורת כפרה. (ג) עליו להביא איל לקרבן אשם. בקרבן אשם זה ישנו דין מיוחד - התורה קבעה את מחירו של האיל - "שני שקלים כסף", וכך פסק הרמב"ם (הלכות פסולי המוקדשין ד, כג): הוזלו אילים ולא ימצא איל בשתי סלעים - אין לו תקנה, אלא ישהא עד שיוקרו ויביא בשתי סלעים, שהרי הקפידה תורה על דמיו ונתנו לו קצבה. ע"כ. כלומר אם האיילים באותו הזמן זולים מדי - לא יקנה, עד ששוויו של האיל יהיה לפחות שני שקלים. וגם אם עליו להמתין לכך שנים רבות - לא יקנה איל במחיר אחר. וראה שם (הלכה כד), שהזמן הקובע הוא מועד ההקרבה ולא שעת החטא. (פ' ויקרא תשנ"ו)
	@22יז	<b>רש"י ד"ה ולא ידע ואשם והביא, ...ואם יודע לו לאחר זמן, יביא חטאת. ע"כ.</b> והנה רש"י חוזר על ענין זה בפסוק הבא ד"ה אשר שגג והוא לא ידע, הא אם ידע לאחר זמן, לא נתכפר לו באשם זה עד שיביא חטאת וכו'. ולא ידעתי, לשם מה אותו הענין פעמיים בזה אחר זה. (פ' ויקרא תשנ"א) וראה מלבי"ם על פסוק יח (אות שסז) שכתב: כבר אמר "נפש כי תחטא... ולא ידע". שם (בפסוקנו) דיבר לענין הבאת קרבן, שצריך שיחטא ולא ידע ואז יביא קרבן. ופה (בפסוק יח) דיבר לענין הסליחה - רק כל שלא ידע - נסלח לו באשם זה, אבל אחר שיוודע לו - יביא חטאת (הראני ר' חזקי פוקס שי').
	@22כא	<b>רש"י ד"ה נפש כי תחטא, ...אבל המפקיד אצל חברו ואינו רוצה שתדע בו נשמה אלא שלישי שביניהם... מכחש בשלישי שביניהם. ע"כ.</b> מקורו של רש"י בתורת כהנים, אבל שם הלשון פשוט יותר: ואין יודע בהם אלא הקב"ה... מכחיש במי שידע בהם. כינויו של רש"י את הקב"ה כ"שלישי שביניהם" מקורי, לכאורה. (פ' ויקרא תשנ"א) אמנם בדפו"ר של "תורת כהנים" (ונציה ש"ה) הגירסה היא: שלישי שביניהם.
		<b>"...ומעלה מעל בה', וכחש בעמיתו" וגו'.</b> בדברים שבין אדם לחברו אלה יש משום מעילה בה' משום ההתעלמות מידיעת ה' את האמת. אלא שלכאורה קצת קשה מכאן על רש"י המפרש למעלה (טו ד"ה כי תמעל מעל) מעילה בלשון שינוי. (פ' ויקרא תשנ"ו)
	@22כד	<b>רש"י ד"ה וחמשתיו, ...שאם כפר בחומש וכו'.</b> כלומר שטוען שכבר שלמו, כי לכאורה אין כפירה אחרת בחומש. (פ' צו תשנ"ח) הערת הגר"א נבנצל שליט"א: ישנה אפשרות נוספת של כפירה, שכפר שלא נשבע לשקר.
		דיני הקרבנות הפותחים את ספר ויקרא משתרעים על פני פרקים א-ז. בפרשת ויקרא נידונו קרבנות הנדבה של היחיד - עולה, מנחה ושלמים (פרקים א-ג), וקרבנות החובה שמביא היחיד על חטאיו - חטאת ואשם (פרקים ד-ה). והנה בראשיתה של פרשתנו (בפרקים ו-ז) באה חזרה על הקרבנות שבפרשת ויקרא, וכמעט באותו הסדר (רק מקומו של זבח השלמים אינו מתאים לסדר שם). מה פשרה של חזרה זו? מדוע לא אוחדו דיני הקרבנות במקום אחד? (פ' צו תשנ"ט) לשאלה זו נדרש ר' מנחם בולה בסיכום פרשיית הקרבנות הפותחת את פרשת צו ("דעת מקרא" עמ' קכד), וכה דבריו: פרשה זו (פרקים ו-ז) נאמרה למשה בהר סיני (ראה ז, לח), ולא באוהל מועד. כשישב משה בהר ארבעים יום וארבעים לילה הראשונים, לימדו הקב"ה את עשיית המשכן וכליו, ואת עשיית בגדי הכהונה והקדשת אהרן ובניו לכהונה. ולא מצאנו כהמשך טבעי לנושאים האלה ציוויים על הקרבנות, אלא הדלקת המנורה (שמות כז, כ-כא), עולת התמיד (שם כט, לח-מו) והקטרת הקטורת (שם ל, ז). ולכאורה הדבר מתמיה. מאחר שהקרבת הקרבנות היא התכלית שלמענה נצטווה משה לקדש את אהרן ובניו לכהונה, היה אפוא סביר, שילמד הקב"ה את משה באותו מעמד גם את מעשה הקרבנות למיניהם ואת דיניהם. ובאמת נראה, שהפרשה שלנו כבר נאמרה למשה בהר סיני לאחר פרשת קרבן התמיד... וטעם הדבר - שלפעמים הכתוב מעדיף סדר ענייני על סדר כרונולוגי ("אין מוקדם ומאוחר בתורה"). והנה על ידי העברת הפרשה השניה לספר ויקרא, נמצאו שתי פרשיות המלמדות על הקרבנות, סמוכות זו לזו, משלימות זו את זו בדיניהן וכרוכות זו בזו במקום אחד כאילו הן פרשה אחת. ואף־על־פי שאמירתה של הפרשה השניה קדמה לראשונה - שכן השניה נאמרה כבר בהר סיני והראשונה באוהל מועד - מכל מקום, נקבעה הפרשה שבפרקים א־ה בתחילת הספר, משום שהיא המשך ישיר למה שמסופר בסוף ספר שמות; ללמדך, שמיד לאחר הקמת אוהל מועד וירידת השכינה עליו, נתקיים מה שנאמר: "אשר אועד לכם שמה לדבר אליך שם" (שמות כט, מב). וראה עוד ב"עיונים בפרשות התורה" של הרב אלחנן סמט (סדרה ראשונה עמ' 19). הערת הגר"א נבנצל שליט"א: עיין חגיגה (ו ע"א וע"ב).
@11ו	@22ב	<b>רש"י ד"ה צו את אהרן, אין "צו" אלא לשון זרוז מיד ולדורות. אמר רבי שמעון, ביותר צריך הכתוב לזרז במקום שיש בו חסרון כיס. ע"כ.</b> מובאה זו מקורה ב"תורת כהנים". בגמרא (קידושין כט ע"א) מובאים דברי רבי ישמעאל, בדומה לתנא קמא שב"תורת כהנים": כל מקום שנאמר "צו", אינו אלא זירוז מיד ולדורות, והוא מוכיח זאת על־פי פסוקים. מכל מקום אין הגמרא שם מזכירה את דעת רבי שמעון כלל ועיקר.
		רא"ם, ויפה יותר בעל "דבק טוב", מן המפרשים המצויינים על רש"י לתורה, טוענים שאין רבי שמעון חולק על תנא קמא, כי אילו היה חולק, היה צריך להיאמר: 'רבי שמעון אומר' ולא "אמר רבי שמעון". לדעתם התקשה רבי שמעון בדברי תנא קמא משום שאנו חייבים בכל המצוות לעשותן בזריזות, ועל כן הוא אומר, שבמקום חסרון כיס צריך זירוז ביותר, כלומר הוא מוסיף על דברי תנא קמא שצריך <b>גם</b> חסרון כיס כדי להצדיק לשון "צו" ואינו חולק עליו.
		לפני שנים שאלתי את עצמי, איזה חסרון כיס יש כאן לכהן שאליו מופנה הציווי. אמנם הוא אינו זוכה בכל חלק מן העולה הקרבה כולה על המזבח, חוץ מעוֹרה, אך לכל היותר יש כאן העדר רווח, אבל לא חסרון כיס, דהיינו הפסד.
		אחר כך מצאתי שכבר <b>רמב"ן</b> שאל שאלה זו. את תשובתו הראשונה ראוי ללמוד בפנים, רצוי עם הערותיו של ר' חיים דב שעוועל (עיקרה - כאן לשם זירוז, ובמקומות אחרים יש שלשון צו היא משום חסרון כיס). תשובתו השנייה של רמב"ן היא: ויתכן שנאמר, שיש בצו זה חסרון כיס לכהנים, בעבור "זה קרבן אהרן ובניו" (פסוק יג) הנמשך בצַואה זו וכו' (כלומר המילה "צו" מוסבת גם על 'מנחת כהן' האמורה בהמשך הציווי). ע"כ. גם לפי פירוש זה רבי שמעון מוסיף על דברי תנא קמא ולא חולק עליו. כלומר לא רק בגלל שהציווי על העולה נוהג מיד ולדורות נאמר כאן "צו", אלא גם מפני שיש בקרבן אהרן ובניו חסרון כיס, מכל מקום בספרי (במדבר ה, ב) מובאים דברי תנא קמא ורבי שמעון בצורת מחלוקת.
		אחר זה מצאתי שגם <b>חזקוני</b> נדרש לשאלה זו, והוא משיב חד וחלק, כדרכו: אם לא עשה העניין כמשפט, צריך לעשות אחר, והראשון בטל ואבד, והרי הוא חסרון כיס.
		מכיוון שכך, התעוררה סקרנותי והמשכתי לחפש, והרי מקצת ממה שמצאתי:
		<b>ר"ש משאנץ כותב:</b> גם כאן יש חסרון כיס, "על מוקדה על המזבח כל הלילה עד הבקר ואש המזבח תוקד בו", שיש כאן חסרון ממון בסיפוק עצים.
		<b>רא"ם:</b> אם אין חסרון כיס כאן, הרי יש צער גדול במעשה העולה - ביקידת האש כל הלילה עד הבוקר, ולבישת הבגדים והפשטתם שזה צער גדול, כי החסרון כיס לאו דוקא, אלא הוא הדין לכל דבר המצער, שמפאת הצער ימנע, ולזה צריך לזרז.
		<b>"גור אריה":</b> אם אין כאן חסרון כיס, הרי יש חסרון ממון, והוא מפני שהיה הכהן בטל ממלאכתו בשעה שהיה עוסק בעולה, דלא חסרון כיס גמור בעינן אלא חסרון ממון, כגון חסרון הריוח יקרא גם כן חסרון כיס.
		<b>"דבק טוב"</b> (מובא ברש"י מהדורת רח"ד שעוועל)<b>:</b> וחסרון כיס פירושו מה שבטל כהן ממלאכת ביתו.
		<b>"לבוש":</b> דחסרון כיס הוא לישראל, שאין להם הנאה מהעולה שכולה כליל, והזירוז לכהן שיקריב אותה מיד כדי שלא יתעצלו ישראל מלהביאה או יתחרטו.
		והנה החסרון כיס שיש כאן לכהן בהקרבת העולה הוא מפני שהכהן ירצה להקריב במקום העולה איזה קרבן משאר הקרבנות שיש לו זכות בבשרם, ומהעולה אינו זוכה אלא בעוֹר, כי כולה כליל. וזה חסרון כיס הוא אליו, שיתעצל ולא יקריבנו.
		<b>הט"ז ב"דברי דוד"</b> (מובא ברמב"ן מהדורת רח"ד שעוועל)<b>:</b> שכל הקרבנות יש בהם הנאה לכהנים במה שמגיע לחלקם מן הקרבן, אם כן בוודאי יזדרזו כל אחד שלא להתעצל בעבודה, פן יקדמנו אחר, מה שאין כן בעולה שכולה כליל, הווה אמינא שיתעצל בה, וזהו חסרון כיס לכהן של אותו משמר, וזה מיקרי חסרון כיס, על דרך המבטל כיסו של חברו שפירושו, שמבטל ממנו הריוח שמגיע לו, על כן אמר כאן גבי עולה לשון זירוז.
		<b>ומעין זה מובא ב"תורה תמימה":</b> ויש בזה חסרון כיס לכהנים, שאינם זוכים מבשרה כמו משאר קרבנות, דעולה כולה כליל, ומתוך כך אפשר שיתרשלו בזה, ולכן ציוה על הזירוז.
		<b>"משכיל לדוד":</b> שכולה כליל והכהנים טרחי בה בלא הנאה, רק מן העור שהוא דבר מועט.
		<b>"באר יצחק":</b> ...צריך זירוז במה שיש בו חסרון כיס, שאם יהיה הפסול בקרבנות הציבור, יצטרך להביא אחרים תחתיהם מתרומת הלשכה, ואם יהיה הפסול בקרבנות יחיד, יצטרכו הבעלים להביא אחרים תחתיהם מכיסם, והתורה חסה על ממונן של ישראל.
		ויש עוד ועוד שנדרשו לשאלה ששאלתי. והנה אור החיים הק' על אתר מסכם את מרבית השיטות, ולבסוף מסיק כר"ש משאנץ, וכה דבריו: ...וחסרון כיס שאומר רבי שמעון, רבו בו הפירושים. יש אומרים: לאו דווקא חסרון כיס אלא הוא הדין ריבוי הצער. ויש אומרים, כי היה בטל ממלאכתו כל הלילה, והוא חסרון כיס. ויש אומרים: חסרון כיס הוא לישראל, שאברי עולה נשרפין על המזבח ואינם נהנין מהם. ויש אומרים: חסרון כיס לכהן, שהוא ירצה להקריב קרבנות אחרים שיש לו זכות בהם, מה שאין כן העולה שכולה כליל ואין לו בה אלא העור. וכל הדברים רחוקים בעיני. ואולי נראה שהוא על התמדת עצים שאמרו ז"ל: שלוש מערכות של אש היו שם וכו', שלישית אין עליה כלום אלא לקיים "אש תמיד תוקד" וגו'. על כן על פרט זה אמר חסרון כיס, פירוש - ללא דבר, שאין בו אחד מהקרבנות, אלא שתהיה האש אוכלת עצים כל הלילה, וגם הם שווים ממון.
		היוצא לנו מזה, שיש להקשות קושיות ולמצוא תשובות, כלומר - ללמוד פרשת שבוע כולה עם רש"י, אך להתעכב לעתים בדיבור אחד לעומקו. (שבת הגדול תשס"ב, אכסניית נוער בית וגן. ושוב בבר־המצוה של חיים אלישב שי', פ' צו תשס"ד)
		<b>רש"י ד"ה הִוא העֹלה, למעט את הרובע ואת הנרבע וכיוצא בהן שלא היה פסולן בקודש, שנפסלו קודם שבאו לעזרה. ע"כ.</b> וקשה לי, שהרי כבר מיעט את אלה למעלה (א, ב ד"ה מן הבהמה). והנה כבר נשאלה שאלה זו בגמרא (נידה מא ע"א), ושם משיבים: "אצטריכו תרי קראי: חד לבהמת חולין וחד לבהמת קדשים". היינו: בהמת חולין שארע בה אחד מהפסולים הללו אין להקדישה, ואף בהמה שכבר הוקדשה וארע בה פסול זה, גם אם כבר העלוה למזבח - יש להורידה. ראה רא"ם. (פ' צו תשנ"א)
	@22ג	<b>רש"י ד"ה על בשרו, שלא יהא דבר חוצץ בינתים. ע"כ.</b> הניחא שהכהנים הלכו בלי ציצית, שהרי לא לבשו בגד בעל ד' כנפות, וציצית חובת גברא. אבל המעיל של הכהן הגדול, לפחות לפי הרמב"ם, שלמעיל לא היו בתי ידיים והיה נחלק לשתי כנפיים מסוף הגרון עד למטה (כלי המקדש ט, ג), למה פטור מציצית? ולא ראינו שיכתוב מישהו, כי עיגלו את פינותיו כמו שעושים ליטוואקים מקפידים בפראק! (פ' צו תש"ס) לשאלה זו נדרש בעל ה"מנחת חינוך" (מצוה צט אות ד) וכתב שקיימא לן "כסותך" (דברים כב, יב) - ולא של אחרים (חולין קלו ע"א). וכיון שהמעיל היה של הקדש (או קדושת דמים או קדושת הגוף) ממילא פטור מציצית.
		<b>רש"י ד"ה והרים את הדשן, היה חותה... ונותנן במזרחו של כבש. ע"כ.</b> זוהי 'תרומת הדשן' המתוארת בפרק א של מסכת תמיד (משנה ד): נטל מחתת הכסף ועלה לראש המזבח ופנה את הגחלים הילך והילך, חתה מן המאוכלות הפנימיות, וירד. הגיע לרצפה, הפך פניו לצפון, הלך למזרחו של כבש כעשר אמות, צבר את הגחלים על גבי הרצפה רחוק מן הכבש שלשה טפחים, מקום שנותנין מוראות העוף ודישון מזבח הפנימי והמנורה. ע"כ. וכבר ראינו למעלה (רש"י א, טז), שדשן זה היה נבלע במקומו בדרך נס. וראה גם מה שכתבתי למעלה (ד, יב). (פ' צו תשנ"ד)
	@22ד	<b>ד"ה והוציא את הדשן, הצבור בתפוח וכו'.</b> כאן מדובר על הדשן שהיה צבור במרכז המזבח בערימה כעין תפוח. דשן זה, כשהיה מתרבה, היו מפנים למקום הנקרא "שפך הדשן". ראה מה שכתבתי למעלה (ד, יב). (פ' צו תשנ"ד)
	@22ה	<b>רש"י ד"ה וערך עליה העֹלה, עולת תמיד, היא תקדים. ע"כ.</b> כלומר הראשונה בסדר הקרבנות. והוא על־פי מאמרו של רבא (פסחים נח ע"ב) "העולה - עולה ראשונה". ושם רש"י מבאר יותר, וזו לשונו: מדלא כתיב 'וערך עליה עולה', אלא "העולה" - הכי קאמר: "וערך עליה מיד העולה" - החשובה, תחילה לכל העולות, והיינו עולת תמיד דפרשת קרבנות (בפרשת פינחס), דקרבן תמיד כתיב ברישא. ע"כ. (פ' צו תשמ"ט)
	@22ו	<b>רש"י ד"ה אש תמיד, אש שנאמר בה "תמיד", היא שמדליקין בה את הנרות, שנאמר בה "להעלות נר תמיד" (שמות כז, כ), אף היא מעל המזבח החיצון תוקד. ע"כ.</b> לא ידעתי על מה מוסבת תיבת "בה" השלישית, שהרי שם אין מוזכרת אש בכלל. ולכאורה צריך היה לומר שנאמר בהם, בנרות, שהרי גם במנורה לא דיבר שם הכתוב. (פ' צו תשמ"ט)
		שמא צריך להשלים, אחר "את הנרות" את המלים "של המנורה", ואז המילה "בה" במקומה, אלא שאין גירסה כזו אפילו בדפו"ר. (פ' צו תשנ"ו)
	@22ז	<b>רש"י ד"ה וזאת תורת המנחה, ...להטעינן שמן ולבונה האמורין בענין. ע"כ.</b> קצת קשה, למה לא יזכיר גם את המלח. (פ' צו תשס"ג) וראה רא"ם שנקטו חז"ל דווקא שמן ולבונה, שכן היה עולה בדעתנו לומר, שמנחת כהן אינה טעונה שמן ולבונה, מפני שאינה נקמצת אלא נקטרת כליל, ובפרשת ויקרא הוזכרו שמן ולבונה בפרשיה שהוזכרה בה קמיצה ("ויצק עליה שמן ונתן עליה לבנה... וקמץ" - ב, א-ב), לכן צריך להשמיע שאף מנחת כהן טעונה שמן ולבונה. על כך הוסיף הגר"א נבנצל שליט"א: רש"י לא מזכיר כאן מלח כיון שהוא מפרש את הפסוקים ובפסוקים כאן לא נזכר הצורך במלח, הגם שמבחינה הלכתית מנחת כהן צריכה מליחה.
		<b>רש"י ד"ה הקרב אתה, היא הגשה בקרן דרומית מערבית. ד"ה לפני ה', הוא מערב וכו'. ד"ה אל פני המזבח, הוא הדרום וכו'.</b> כלומר שני הביטויים האחרונים ("לפני ה'" ו"אל פני המזבח") הם המרכיבים את הסבר "הקרב אתה", ומוטב היה אפוא לכלול כל זה בדיבור אחד, ד"ה הקרב אתה וגו', מעין סידורו של ר' יצחק לוי בחומש רש"ר הירש. (פ' ויקרא תשנ"ט)
	@22ח	<b>"והרים ממנו בקמצו" וגו'.</b> "ממנו" מוסב על "המנחה" שבפסוק ז, והיה צריך לומר: ממנה, כפי שנאמר בפסוק ט - "והנותרת ממנה". והשינוי אכן קצת קשה לי. וראה חזקוני ו"דעת מקרא" על אתר שמביאים דוגמאות נוספות לתופעה זו. (פ' צו תשס"ה)
	@22י	<b>"לא תאפה (המנחה) חמץ".</b> לא המנחה הקרבה ולא שייריה הנאכלים. איסור זה מובן באשר לשיירים הנאכלים על ידי הכהנים, שכן מוסיפים להם מים ומכינים מהם עשר חלות מצות. אך קצת קשה, מהי סכנת החימוץ ביחס לחלק הנקרב, שהרי נתנו בו רק שמן ולא מים. (פ' צו תשנ"א) הערת הרב איתן שנדורפי שי': אמנם אין מפורש בפסוקים שנותנים מים במנחות, אבל למדו חז"ל (מנחות נג ע"א) מן המילים "מצה תהיה" (ב, ה) - מכאן לכל המנחות שנילושות בפושרין, ומשמרן שלא יחמיצו. וכך נפסק ברמב"ם (מעשה הקרבנות יב, כא): כל המנחות הנאפות נילושות בפושרין. ישנן רק שתי מנחות שאין נותנים בהן מים - מנחת סולת ומנחת נסכים.
		<b>רש"י ד"ה לא תאפה חמץ חלקם, אף השירים אסורים בחמץ (מנחות נה ע"א). ע"כ.</b> לכאורה הגמרא־רש"י מנוגדים כאן לטעמי המקרא תכלית הניגוד. היה ראוי לאסוף את כל המקומות שבהם רש"י נדרש לטעמי המקרא וגם כאשר הוא מתנגד להם, אף בלי לציין זאת. (פ' צו תשס"ב) הערת הגר"א נבנצל שליט"א: אין זה מנוגד. אם אמרה תורה שלא תאפה חמץ וש"חלקה נתתי אותה", משמע שאף חלקם לא יאפה חמץ.
	@22יא	<b>רש"י ד"ה כל זכר, ...לרבות בעלי מומין למחלוקת. ע"כ.</b> כלומר בעל מום, אף־על־פי שאסור לו להקריב, אוכל גם הוא את חלקו במנחות בזכות ולא בחסד של טהורי בית האב. (פ' צו תשנ"ח)
	@22יג	<b>"...מנחה תמיד".</b> מוסב על "מנחת חביתין" הקרבה מדי יום על ידי הכהן הגדול, מיום מינויו ועד סוף ימיו (למעשה כהני בית אב של אותו היום הקריבוה בפועל, אלא שהכהן הגדול היה קונה מנחה זו מכספו, לכן נקראת על שמו. ראה יומא פ"ב, מ"ג; תמיד פ"ג, מ"א), ולא על מנחת חינוך הבאה על ידי כל כהן הדיוט קודם שמתחיל לעבוד במקדש בפעם הראשונה. ראה רא"ם. (פ' צו תשס"א)
		<b>"...ביום המשח אתו" וגו'. "והכהן המשיח תחתיו מבניו יעשה אֹתה, חק עולם" וגו'.</b> אין זו מצוה ליום חנוכת המשכן בלבד כי אם מצוה תמידית, "חק עולם", והבי"ת של "ביום" כמו מ"ם, דהיינו מן היום הזה ואילך, כמבואר ברא"ם על אתר. (פ' צו תשנ"ט)
	@22יד	<b>רש"י ד"ה תפיני, אפויה אפיות הרבה, שאחר חליטתה אופה בתנור ומטגנה במחבת. ע"כ.</b> כלומר המנחה תגמר בטיגון על מחבת כאשר היא כבר חלוטה (מורבכת) ואפויה. יש כאן תהליך בן שלושה שלבים, ומן הראוי להבין לשם מה ומדוע הכנה משולשת שכזאת. (פ' צו תשס"ב) וראה רש"ר הירש על אתר שכתב: דרכי האפיה של המנחות הנפתתות, כלומר: הדרכים, שמכינים בהן מנחת מאפה תנור, מחבת ומרחשת. שלושת אופני ההכנה נתאחדו בחביתי כהן גדול: הם נאפים בתנור - כמאפה תנור; מטוגנים על מחבת - כמנחה על מחבת; והם נעשים מבצק רך - כמנחת מרחשת. נמצאת אומר: כל סוגי המנחות נצטרפו בחביתי כהן גדול.
	@22יח	<b>"...במקום אשר תִשחט העֹלה תִשחט החטאת".</b> ולמה כן? "שלא לפרסם את החטאים" (ירושלמי יבמות פ"ח, ה"ג). ומעין זה בסוטה (לב ע"ב): אמר רבי יוחנן משום רבי שמעון בר יוחאי: מפני מה תיקנו תפילה בלחש? כדי שלא לבייש את עוברי עבירה, שהרי לא חילק הכתוב מקום בין חטאת לעולה. ע"כ. ומכל מקום, לא ידעתי, מה רווח לו למביא החטאת מפסוק "מצניע" זה, והרי מקום נתינת הדם גלוי הוא לכל? והנה זאת שאלת הגמרא שם בהמשך: והא איכא דמים - דם חטאת [ניתן] למעלה (מחוט הסיקרא שבמזבח) ודם עולה [ניתן] למטה (מהחוט)? ומשיבה הגמרא: לגבי עבודת הדם - רק הכהן הנותן את הדם על המזבח מבחין בדבר. ועיין עוד שם. וקצת קשה לי, שלהלן (ז, ב), בקשר לאשם, אין הערה כזו, אף כי ניסוח הכתוב דומה. (פ' צו תשנ"ט)
	@22יט	<b>רש"י ד"ה המחטא אֹתה, העובד עבודותיה וכו'.</b> <b>ד"ה המחטא אתה יאכלנה, הראוי לעבודה וכו'.</b> כאן סוטה רש"י לכאורה ממנהגו לפרש תחילה את הענין ורק אחר כך את משמע המילה הטעונה פירוש. ואולי זה משום שבסדר הרגיל יקשה להבין את דרשת הגמרא שבדיבור השני. (פ' צו תשמ"ז)
		ולהלן (פסוק כב) על הפסוק "כל זכר בכהנים יאכל אֹתה" כותב רש"י: הא למדת ש"המחטא אתה" האמור למעלה, לא להוציא שאר כהנים, אלא להוציא את שאינו ראוי לחיטוי. כלומר פסוק כב מוכיח שפסוקנו "הכהן המחטא אֹתה יאכלנה", אין פירושו שרק לכהן שהקריב את החטאת יש זכות לאכול מן החטאת, שהרי "כל זכר בכהנים יאכל אֹתה", אלא הכוונה היא שרק לכהן שיכול היה להקריב יש זכות לקבל חלק שווה, מכל מקום היתר אכילה יש לכל הכהנים הזכרים כשהם טהורים. (פ' צו תשנ"ד)
	@22כב	<b>רש"י ד"ה כל זכר וגו', הא למדת שהמחטא אותה, האמור למעלה, לא להוציא שאר הכהנים וכו'.</b> כאמור רש"י חוזר כאן על דבריו לפסוק יט (ד"ה המחטא אתה) ומנמקם, ודומה שזה דבר נדיר. (פ' צו תשנ"א)
@11ז	@22א	<b>רש"י ד"ה קדש קדשים הוא, הוא קרב ואין תמורתו קרבה (תמורה יח ע"א).</b> כלומר מי שהקדיש בהמה לקרבן, כגון לחטאת או לעולה או לשלמים, אסור לו להמיר בה בהמת חולין שלו, היינו לומר על בהמת החולין: "הרי זו תחת קרבן זה!", שנאמר: "לא יחליפנו ולא ימיר אֹתו טוב ברע או רע בטוב" (כז, י). ואם עבר והמיר, חלה הקדושה על בהמת החולין, ושתי הבהמות הן קודש - הראשונה משום קדושת הקרבן, שאינה נפקעת ממנה על ידי ההמרה, והשניה משום קדושת התמורה, כמו שנאמר: "ואם המר ימיר בהמה בבהמה, והיה הוא ותמורתו יהיה קֹדש" (שם). באשר להקרבת התמורה, שונה דין תמורת אשם מתמורת עולה וחטאת. תמורת העולה מוקרבת גם היא כעולה, תמורת החטאת נותנים לה למות ותמורת האשם - דינה לרעות עד שיפול בה מום, ויפלו דמיה לקרבן נדבה. (פ' צו תשנ"ח)
	@22ב	<b>"במקום אשר ישחטו את העֹלה ישחטו את האשם".</b> ראה מה שכתבתי למעלה (ו, יח). (פ' צו תשנ"ט)
		<b>רש"י ד"ה ישחטו, ריבה לנו שחיטות הרבה וכו'.</b> נראה שכל ההמשך הוא תוספת משובשת, שהרי אין אשם בציבור (תמורה יד ע"א). וכבר העיר על כך ר' אברהם ברלינר על אתר (הערה א). ואכן הוא נותן את כל הדיבור כולו בסוגריים מרובעים. וכמו ר' אברהם ברלינר עשה גם ר' יהודה לוי בחומש רש"ר הירש, ואילו ב"רש"י מפורש" השאיר את הרישא. (פ' צו תשמ"ט) הערת הרב איתן שנדורפי שי': אכן בחומש "תורת חיים" העירו (הערה 55): בדפו"ר ליתא, וגם המפרשים לא פרשוהו, וכנראה שלא היה לפניהם, כי לולא כן ודאי שהיו מעירים עליו. עיין שם עוד. וראה מספר תירוצים ב"תורה שלמה" (חלק כז עמ' קצז).
		וראה "תורה תמימה" (אות ד) הסובר - ומטעים בטעם רב - שצריך לגרוס בדברי רש"י "שוחטים" ולא שחיטות. (פ' צו תש"ן)
	@22ה	<b>רש"י ד"ה אשם הוא.</b> דיבור זה מתבאר יפה ב"לפשוטו של רש"י", וזו לשונו: כמו שאצל חטאת נאמר "חטאת הוא" (למעלה ד, כד) כך בפסוקנו נאמר "אשם הוא", ולמרות שבשני הקרבנות כתבה התורה אותו ביטוי ממעט ומגביל "הוא", חז"ל דייקו מ"הוא" שאצל חטאת דיוק אחר מזה שדייקו בפסוקנו העוסק באשם. מאחר ו"חטאת הוא" נאמר אצל מעשה השחיטה ("ושחט אתו וכו' חטאת הוא"), לכן דייקו: הוא - לשמו כשר, שלא לשמו פסול (רש"י שם), והשוחט חטאת שלא לשם חטאת פסול (זבחים פ"א, מ"א). אבל בפסוקנו נאמר "אשם הוא" אחרי הקטרת האימורים ("והקטיר אתם הכהן המזבחה וכו' אשם הוא"), לא יכלו לדייק: הקטיר לשמו כשר, שלא לשמו פסול, הואיל ובדיעבד גם אם לא הקטיר את האימורים - הקרבן כשר. לכן דייקו מ"אשם הוא", שכל עוד שם "אשם" על הבהמה, והשם לא נותק ממנה, אי אפשר לשוחטה לשם עולה, גם כאשר הבעלים אינם זקוקים יותר לקרבן, כגון שנתכפרו בבהמה אחרת, וסופה של זו להמכר, כשיפול בה מום, ומדמיה יקנו עולה לקיץ המזבח (קרבנות ונסכים שהיו מעלים על המזבח בכל שעה שלא היו קרבנות יחיד או ציבור קרבים. ראה שקלים פ"ד, מ"ד). התנתקות השם "אשם" מן הבהמה נעשית רק כאשר נמסרת לרועה על מנת שתהא ברשותו עד שיפול בה מום. אחרי המסירה אם נשחטה סתם - כשרה לעולה. (פ' צו תשנ"ו)
	@22ח	<b>רש"י ד"ה עור העלה... לו יהיה, פרט לטבול יום וכו'.</b> כלומר כיון שפסולים אלו אינם ראויים להקריב ולאכול, אינם מקבלים מעור הקרבן, כמבואר ברא"ם. וקשה לי, מהיכן למדו חז"ל (זבחים קג ע"ב), שהעורות מתחלקים בין הכהנים, הרי מלשון הכתוב משמע שעור הבהמה ניתן דווקא לכהן המקריב. (פ' צו תשנ"א) הערת ר' חזקי פוקס שי': לפי פשוטו של מקרא אכן עור הבהמה ניתן דווקא לכהן המקריב, וכך ביאר ראב"ע על אתר, שלא כדברי חז"ל. אבל חזקוני מנסה ליישב דברי חז"ל עם פשוטו של מקרא, וכותב: והכהן המקריב - לכל בני המשמר קורהו כהן. ע"כ. ויעויין עוד בתוספתא במנחות (פי"ג ה"ג), שלמרות שעור הבהמה מתחלק לכהני בית אב בשווה, מכל מקום אין מקרא יוצא מידי פשוטו ו"כהן שבא ומקריב קדשיו במשמר שאינו שלו - עורן ועבודתן שלו".
	@22יב	<b>רש"י ד"ה אם על תודה יקריבנו, אם על דבר הודאה על נס שנעשה לו, כגון יורדי הים והולכי מדבריות וכו'.</b> מקור דברי רש"י במסכת ברכות (נד ע"ב) "ארבעה צריכין להודות", ומוסיף שם רש"י "כשיוצאין מן הסכנה", ועל כן תמוה מה פשר המילה נס שבכאן. כלום יש בהכרח נס בכל ארבעה אלה? (פ' צו תשמ"ח)
		מעניין שר' אברהם ברלינר מציין כמקור לדברי רש"י את הגמרא במסכת ברכות (נד ע"ב), אך אינו מעיר דבר ביחס לתוספת שברש"י. (פ' צו תשמ"ח)
		והנה רש"י חוזר על הביטוי "הודאה על הנס" פעם נוספת בפסוק טז. (פ' צו תשמ"ח)
		וראה "העמק דבר" להלן (כב, כט) שגם הוא מדבר על "מי שצריך להודות על הנס שאירע לו". (פ' צו תשמ"ח)
		השנה בדקתי אצל כל מפרשי רש"י שבידי, ולא מצאתי מי שיעיר על זה. ואגב כך שמתי לב שרש"י מחליף כאן את סדרם של שני הדברים האחרונים שעליהם צריך להודות, לעומת זה שבגמרא שם. דברתי על כל העניין עם ר' רפאל בנימין פוזן ור' בנימין לנדאו שי'. אף בקשתי מהרב ישבעם סגל שי' לבדוק אם יש בספרות חב"ד התייחסות לזה, כי דומה שזה המקום שצריך לחפש. (פ' צו תשמ"ט)
		ואכן, ב"ביאורים לפירוש רש"י על התורה" לאדמו"ר מלובביץ נשאלות שתי שאלותי, והוא מאוד מאריך בהסבר הסדר שברש"י וגם בדבר השינוי מלשון רבים ללשון יחיד ועוד.
		באשר לארבעה אלה, לדעתו רש"י לומד שהחיוב להביא קרבן תודה הוא על ארבעה נסים אלו בדווקא, וכך הוא מבאר: דהנה, מובן מאליו שצריכים להודות לה' על כל הטוב שהוא גומל לנו בכל יום תמיד. ולפי זה נמצא, לכאורה, שכל אחד חייב להביא קרבן תודה בכל יום ויום, דבר שאינו מתקבל על הדעת. ועל כרחך שחיוב קרבן תודה אינו אלא על הודאה בלתי רגילה - "על <b>נס</b> שנעשה לו". אמנם, אם קרבן תודה בא על כל נס, נמצא שכל אחד ואחד מישראל, שהיו במספר של יותר מששים רבוא, הביא תודה בכל יום ויום על הנסים הרבים שנעשו לו (המן, הבאר והענן) - דבר שאין לאמרו כלל. לכן מוכרח לומר שרק על נסים מסויימים חייבים קרבן תודה. ע"כ.
		אך עדיין קצת קשה לי:
		(א) רש"י אומר כאן במפורש "כגון", הרי שארבעה המוזכרים בפסוק אינם אלא דוגמא, וכל הצלה מסכנה מחייבת ברכת הגומל. (פ' צו תשנ"ו) הערת הרב איתן שנדורפי שי': על משמעות המילה "כגון" בפירוש רש"י עיין רש"י סנהדרין (צח ע"ב) ד"ה אי מן חייא הוא כגון רבינו הקדוש. ועיין עוד ב"שדי חמד" ערך "כגון".
		(ב) השוני בסדר הדברים קשה: <b>הסדר בתהלים (מזמור קז) הוא</b> - (א) מדבר (פסוק ד); (ב) חבוש (פסוק י); (ג) חולה (פסוק יז); (ד) ים (פסוק כג).
		<b>הסדר בגמרא (ברכות נד ע"ב) הוא</b> - (א) ים; (ב) מדבר; (ג) חולה; (ד) חבוש.
		<b>הסדר ברש"י הוא</b> - (א) ים; (ב) מדבר; (ג) חבוש; (ד) חולה.
		לשאלת הסדר נדרשים תוספות ד"ה ארבעה צריכין להודות (שם בגמרא) ומבארים שבתהלים הסדר הוא על־פי דרגת הסיכון, ואילו בגמרא על־פי דרגת הימצאותם של הדברים. ועדיין קשה מדוע רש"י לפסוקנו מקדים את החבוש היוצא מבית האסורים לפני החולה שנתרפא, ולא כסדר שבגמרא? (פ' תזריע תשמ"ט)
		יהא הסדר אשר יהא, לפי כל סדר שהוא, משיצאו אבותינו ממצרים ובוודאי שיצאו מתוך סכנה ובדרך נס, הרי נתחייבו בקרבן תודה - לפי הסדר: הם יצאו מבית האסורים, עברו מדבריות, עברו את הים ואף נתרפאו מחולְיָם (בהר סיני).
		הפסח הוא קרבן התודה של עם ישראל על הגאולה ממצרים, והנה אומר הכתוב: "...והקריב על זבח התודה חלות מצות בלולֹת בשמן ורקיקי מצות משֻחים בשמן וסֹלת מֻרבכת חלֹּת בלולֹת בשמן. על־חלֹּת <b>לחם חמץ</b> יקריב קרבנו" (ז, יב-יג). כלומר קרבן תודה מורכב לא רק מחלות מצות אלא גם מחלות <b>חמץ</b>. ועל כן הבן שואל - כל אימת שאנו אוכלים קרבן תודה, אנו אוכלים חמץ ומצה, הלילה הזה כולו מצה, למה? מה נשתנה? כך שמעתי מפי ר' יהודה קיל שי', וזה נחמד. באשר לקרבן פסח, כשגרנו ברובע, לא פעם הרהרתי, מה יהיה כאשר מחר יבנה המקדש ואלפי יהודים יעברו דרך רחוב "אור החיים" הצר עם כבשי קרבן הפסח שלהם. (פ' צו תשנ"ז, את דברי על פסוק זה שילבתי בדבר תורה שנשאתי בשבת משפחתית בשבת הגדול תשס"ב, אכסניית נוער בית וגן) על כך הוסיף הרב איתן שנדורפי שי': בהקשר זה יפים דברי הרא"ש בחיבורו "הלכות פסח בקצרה" המובאים בסוף מסכת פסחים: ונהגו באשכנז ובצרפת לעשות ג' מצות של מצוה מעשרון א' דדמי ללחמי תודה, דהיוצא מבית האסורין מביא לחמי תודה ולחמי תודה באים ג' ממין של מצה חלות ורקיקין ורבוכה וג' חלות עשוין מעשרון א'. ע"כ. ועוד הוסיף הרב איתן כי יחד עם זאת יש להדגיש שקרבן פסח אינו קרבן תודה ממש, שכן אין נוהגים בו הדינים של שלמים: סמיכה, נסכים, תנופת חזה ושוק ומתן שתים שהם ארבע. יתרה מזאת: קרבן תודה קרב פעם אחת על נס שארע, שלא כמו הפסח הקרב מידי שנה, כמצויין ב"העמק דבר" לספר שמות (יב, כו).
		כבר דברתי בעבר על החובה (מעין דאורייתא) של הכרת טובה ועל הכיעור שבכפיות טובה, והנה בפרשתנו יש מדרש בנדון (ויקרא רבה ט, ז): רבי פנחס ורבי לוי ורבי יוחנן בשם רבי מנחם דגליא: לעתיד לבא כל הקרבנות בטלין וקרבן תודה אינו בטל, כל התפלות בטלות ההודאה אינה בטלה. הדא הוא דכתיב: "קול ששון וקול שמחה, קול חתן וקול כלה, קול אומרים הודו את ה' צבאות" וגו' (ירמיה לג, יא) - זו הודאה, ו"מביאים תודה בית ה'" - זה קרבן תודה, וכן דוד אומר: "עלי אלהים נדריך אשלם תודות לך" (תהלים נו, יג). תודה אין כתיב כאן אלא תודות - ההודאה וקרבן תודה. ע"כ. ויצויין שכמובן לא מדובר כאן על ביטול קרבנות ציבור ותמידים ומוספים (ראה "אבודרהם" סוף שער שני: תקון התפלות ועניניהם. וראה "יפה תואר" על מדרש רבה שם), אלא על קרבנות יחיד הבאים על חטא, ומכיון שלעתיד לבא יבוקש עוון ישראל ואיננו, אין עוד צורך בהם. ולא כן התודה. על כל פנים ברור שעצם חובת התודה על כל ביטוייה אינה עתידה להיבטל. לחתן דנן אנו מאחלים שתמיד יהיה לו להודות לקב"ה מכל לב ובכנות על הטובות שיעשה לו כל ימי חייו. (פ' צו תשס"ד, מתוך דברי בבר־המצוה של חיים אלישב שי')
	@22טו	<b>רש"י ד"ה ובשר זבח תודת שלמיו, יש כאן ריבויין הרבה, לרבות חטאת ואשם ואיל נזיר וחגיגת ארבעה עשר, שיהיו נאכלין ליום ולילה (תורת כהנים; זבחים לו ע"ב). ע"כ.</b> וראה "העמק דבר" על אתר שכתב: "...כדי שלא יהיה אלא סעודה אחת ויהיו האנשים מרובים". וקשה על דבריו מדברי חז"ל המובאים ברש"י, כי אילו היה כדברי "העמק דבר" - רק שלמי תודה היו נאכלים ליום ולילה? (פ' צו תשמ"ח) הערת הרב איתן שנדורפי שי': לגבי חטאת ואשם יש לומר, שכיון שהם קדשי קדשים, לכן הם נאכלים ליום ולילה. ולגבי איל נזיר, עיין ב"העמק דבר" לספר במדבר (ו, טו), שהסביר כי גם אצל נזיר יש ענין שיספר את סיפור נזירותו.
	@22טז	<b>רש"י ד"ה ואם נדר או נדבה, שלא הביאה על הודאה של נס וכו'.</b> ראה מה שכתבתי למעלה (פסוק יב). (פ' צו תשס"ה)
		<b>רש"י ד"ה וממחרת והנותר ממנו, בראשון יאכל.</b> <b>וא"ו זו יתירה היא ויש כמוה הרבה במקרא, כגון "ואלה בני צבעון ואיה וענה" (בראשית לו, כד), "תת וקדש וצבא מרמס" (דניאל ח, יג). ע"כ.</b> מסתבר שרש"י מבין פשוטו של מקרא כך: ...ביום הקריבו את זבחו יאכל, וממחרת הנותר ממנו יאכל. כלומר הוא"ו של "והנותר" היא המיותרת, ופירוש הכתוב הוא, שעיקר מצוותו של הקרבן הוא "ביום הקריבו את זבחו יאכל", ואם נותר ממנו - יֵאָכֵל גם למחרת. וזה עולה יפה גם עם טעמי המקרא. אך קצת תמוה שרש"י מביא את הדוגמא השנייה דווקא מספר דניאל, אף כי מדגיש שכמוה "הרבה במקרא". (פ' צו תשמ"ט) באשר למובאות ראה "דיוקי רש"י" (עמ' קיח) שנדרש לזה (הראני ר' חזקי פוקס שי').
		וראה אונקלוס המתרגם את המ"ם בבי"ת. ומשמע שכוונתו דלא כרש"י ש"וא"ו יתרה היא", אלא ש"והנותר" הוא פירוש ל"וממחרת", דהיינו: השלמים צריכים להאכל ביום השני ("ממחרת"), ובאיזה אופן יאכלו ביום השני? רק אם נותר מן הבשר <b>במקרה</b> ("והנותר ממנו יאכל"), מותר לאכלו ביום השני, מכל מקום אין להשאיר בכוונה תחילה. וכן הוא ברמב"ן. (פ' צו תשס"ה)
	@22יט	<b>רש"י ד"ה והבשר, לרבות אבר שיצא מקצתו, שהפנימי מותר. ע"כ.</b> כלומר בשר קדשי קדשים שיצא מקצתו מחוץ לעזרה, או בשר קדשים קלים שיצא מקצתו מחוץ לחומת ירושלים - החלק שנשאר בפנים מותר באכילה, והחלק שיצא - אסור באכילה, כמבואר ברא"ם. (פ' צו תשנ"ד)
	@22כ	<b>רש"י ד"ה וטמאתו עליו, בטומאת הגוף הכתוב מדבר וכו'.</b> הקושי הוא בתיבת "עליו", אם מוסבת על הקרבן־הבשר (כמו שנאמר בפסוק הקודם: "והבשר אשר יגע בכל טמא - לא יאכל", ופסוק זה בא כהמשך, ללמד מהו העונש - "וטמאתו עליו") או על האדם. חז"ל דרשו שהכוונה היא <b>לאדם</b> טמא, ממה שכתוב "וטמאתו עליו", כלומר טומאתו <b>עדיין</b> עליו, אך בידו להתנתק ממנה. דבר זה שייך דווקא באדם טמא, שיש לו אפשרות להיטהר על ידי טבילה, מה שאין כן בשר טמא, שאין לו טהרה כלל. (פ' צו תשנ"ד)
	@22כד	<b>רש"י ד"ה יעשה לכל מלאכה, בא ולמד על החלב שאינו מטמא טומאת נבלות. ע"כ.</b> מאוד קשה להבין, כיצד נבדל חלב הנבלה מבשרה לעניין זה ולמה. וגם הגמרא בפסחים (כג ע"א) אינה עונה על הקושי הרעיוני שבדבר. (פ' צו תשנ"ז)
	@22כו	<b>רש"י ד"ה לעוף ולבהמה, פרט לדם דגים וחגבים (תורת כהנים). ע"כ.</b> וקצת קשה, כיצד אפשר למעט דווקא אלו כשלא מדובר בדין דם חיה? מדוע אין ממעטים את כל החיות? וקשה לומר שחיה בכלל בהמה, ואם אמנם כן, היה צריך לומר זאת. (פ' צו תשס"ג) ורא"ם כתב: אבל דם חיה בכלל דם בהמה היא, כדאיתא בפרק בהמה המקשה (חולין ע ע"ב).
	@22ל	<b>רש"י ד"ה ידיו תביאינה וגו', שתהא יד הבעלים מלמעלה והחלב והחזות נתונין בה, ויד כהן מלמטה ומניפן. ע"כ.</b> משמע שהבעלים מחזיקים את חזה הקרבן ואת חלבו ביד אחת, וזה תמוה. (פ' צו תשנ"ד)
	@22לב	<b>רש"י ד"ה שוק, מן הפרק של ארכובה הנמכרת עם הראש עד הפרק האמצעי וכו'.</b> ועיין במשנה (חולין קלד ע"ב): "שוק, רבי יהודה אומר, שוק - מן הפרק של ארכובה עד סובך של רגל". ועניין דרך המכירה שרש"י מזכירה, הוא על־פי הגמרא בחולין (עו ע"א). בזמן התלמוד עצם זו נמכרה יחד עם ראש הבהמה. (פ' צו תשמ"ו)
	@22לד	<b>רש"י ד"ה התנופה... התרומה, מוליך ומביא, מעלה ומוריד. ע"כ.</b> כלומר "התנופה" היא פעולת ההולכה וההבאה (ההנעה האופקית), ו"התרומה" היא ההעלאה וההורדה. ולמרות ש"התנופה" נאמרה לגבי החזה ו"התרומה" לגבי השוק, למדו חז"ל (תורת כהנים יא) ששניהם טעונים תנופה והרמה. ורמב"ן (להלן י, טו) כתב שלא עֵרב הכתוב שניהם יחד לומר "חזה ושוק התנופה והתרומה", מפני שלאהרן ובניו היתה זכות בחזה ובשוק מיום המילואים לדורות עולם. השוק הוקטר עם הלחם והחלבים וניתן <b>"תרומה לה'"</b>, ואף־על־פי שהונף יחד עם החזה, לא נקרא על שם תנופתו, כי תנופתו היתה כדי להקטירו לה'. לעומתו, החזה, בתנופה לבד נתקדש, וזכה בו משה. וראה אונקלוס שתרגם־פירש באופן אחר - "דארמותא... דאפרשותא" (הרמה... הפרשה) - ומעניין שאין רש"י מזכיר זאת. (פ' צו תשמ"ח)
@11ח	@22ב	<b>רש"י ד"ה קח את אהרן, ...שאין מוקדם ומאוחר בתורה. ע"כ.</b> כלומר פרשה זו, שבסיומה נאמר: "ומפתח אהל מועד לא תצאו שבעת ימים עד יום מלאת ימי מלאיכם" (פסוק לג), נאמרה שבעה ימים לפני הקמת המשכן (כג באדר) ונכתבה כאן למרות שכבר נכתבה פרשת הקמת המשכן בסוף ספר שמות (מ, יז). וראה רמב"ן על אתר שכתב: "...ולמה נהפוך דברי אלהים חיים". שיטתו של רמב"ן ביחס לשימוש בכלל זה היא עקרונית, ומבוארת בדבריו לספר במדבר (טז, א): וזה מדעתו של רבי אברהם, שהוא אומר במקומות רבים "אין מוקדם ומאוחר בתורה" לרצונו. וכבר כתבתי כי על דעתי כל התורה כסדר זולתי במקום אשר יפרש הכתוב ההקדמה והאחור, וגם שם לצורך ענין ולטעם נכון. ע"כ. וראה דבריה של נחמה ליבוביץ בעיוניה לספר שמות (עמ' 342), ומאמרו המקיף של ד"ר יצחק גוטליב "'אין מוקדם ומאוחר' בפירוש הרמב"ן לתורה" (בתוך: תרביץ סג, תשנ"ד, עמ' 41). ומכל מקום צריך ליתן סיבה לכתיבת פרשיות בתורה שלא כסדרן. (פ' צו תשנ"ד)
	@22ג	<b>רש"י ד"ה ואת כל העדה הקהל אל פתח אהל מועד, זה אחד מן המקומות שהחזיק מועט את המרובה. ע"כ.</b> מקורו בויקרא רבה (י, ט). ולכאורה דרשה זו קשה, שהרי היא תלויה במשמע המילה "עדה", וזה משתנה לפי הנסיבות. ראה במיוחד בפרשת קרח! (פ' צו תשנ"ב) הערת ר' גרשון באס שי': כאן נאמר "<b>כל</b> העדה".
		על־כל־פנים, חיפשתי מקומות נוספים, כמשתמע מדברי רש"י, ונזכרתי בדבריו להלן (במדבר כ, י), ושם מדובר ב"קהל", והוא, לכאורה, מספרו בלתי־מוגדר. (פ' צו תשס"א)
		יש שפירשו "ואת כל העדה הקהל": ראשי השבטים והזקנים (ראב"ע), או: הסנהדרין (מלבי"ם). כלומר אלמלא מגמתו של רש"י להראות נסים, אין כל הכרח לפרש כן. וראה "לפשוטו של רש"י" המבאר כי מטרת ההתקהלות היתה לומר לעם שבחירת אהרן ובניו לכהנים נעשתה על־פי ציווי ה', כמבואר ברש"י לפסוק ה, לכן מסתבר ש"כל העדה" הכוונה לכולם. (פ' צו תשמ"ח)
	@22ז	<b>"ויתן עליו" וגו'.</b> "העמק דבר" מדייק בלשון הכתוב ואומר: לא כתיב 'וילבש אותו' כדכתיב בצווי "והלבשת את אהרן את הכתנת ואת מעיל האפוד" וכמו דכתיב בבניו בסמוך "וילבישם כתנות". ובא ללמדנו דנתינה על ראשו מיקרי גם כן לבישה... וכדי שלא יהא משה נוגע במקומות המכוסים של אהרן על כן יצא ידי חובתו בנתינה על ראשו. ואהרן לבש בעצמו. וכן היה באמת בבניו. ע"כ. על כך יש להוסיף כי אין הכתוב מזכיר את המכנסיים, לא כאן אצל אהרן ולא להלן (פסוק יג) אצל בניו. וגם זה מטעמי צניעות כנראה (ראה מש"כ בספר שמות כח, ד). ומה שנאמר בפסוק ו "וירחץ" (ולא: וירחצו, כל אחד את עצמו), כתב בעל "אוזניים לתורה": היינו שהיה (משה) נוכח בתור בית דין בשעת טבילתם. וכשם שבית דין של ג' צריכים להיות נוכחים בשעת גרות, רוצה לומר בשעה שגוי מקבל עליו קדושת ישראל, כך צריך היה בית דין בשעת קבלת קדושת כהונה על ידי אהרן ובניו. וידוע שמשה היה שקול אפילו כבית דין של שבעים ואחד (סנהדרין טז ע"ב). (פ' צו תשנ"ד)
	@22ט	<b>רש"י ד"ה וישם על המצנפת, פתילי תכלת הקבועים בציץ נתן על המצנפת וכו'.</b> השווה דברי רש"י בספר שמות (כח, לז), וראה מה שכתבתי שם. (פ' צו תשנ"ט)
	@22י	<b>"...ויקדש אֹתם".</b> כלומר המשכן "וכל אשר בו". (פ' צו תשנ"ב)
	@22יג	<b>"וילבשם כתנֹת... אבנט... מגבעות" וגו'.</b> ראה מה שכתבתי למעלה (פסוק ז) בדבר אי־אזכור המכנסיים גם שם וגם בפסוקנו. (פ' צו תשס"ב)
		ועתה קשה לי, שהנה יש כאן שני שמות בלשון רבים ואחד בלשון יחיד, ולא מצאתי מי שיעיר על זה, גם לא ב"דיוקים". ומעניין שאונקלוס מתרגם את שלושת השמות בלשון רבים. (פ' צו תשס"ו)
		<b>רש"י ד"ה ויחבש, לשון קשירה. ע"כ.</b> מעניין שלמעלה (בראשית כב, ג) אין רש"י מוצא לנחוץ לבאר מילה זו. (פ' צו התש"ן) הערת ר' חזקי פוקס שי': ב"לפשוטו של רש"י" מבאר ר' שמואל פ. גלברד: "מכאן שהמגבעת היתה עשויה מפיסת בד שהיה מלפף וקושר בה את הראש". לפי זה ביאר רש"י דווקא כאן את המילה "ויחבש", מפני שעל ידי זה מבואר כיצד יש לעשות את המצנפת, מה שאין כן לגבי חבישת החמור בידי אברהם, שם אין צורך מיוחד לבאר.
	@22יד	<b>"ויגש את פר החטאת" וגו' עד סוף הפרשה.</b> קשה לי מה עניין יש בפירוט המדוקדק של מעשי משה רבנו ע"ה בקרבנות, והרי זה דבר חד־פעמי לחלוטין, ועדיין לא ראיתי, מי יעיר על זה. (פ' צו תשמ"ט) ובסיכום הפרשה ב"דעת מקרא" (עמ' קסד) כתוב: הגע עצמך, שהם (חז"ל) השוו את היום ההוא (השמיני למילואים) ליום שבו נבראו שמים וארץ: אותו יום היתה שמחה לפני הקב"ה כיום שנבראו בו שמים וארץ (מגילה י ע"ב)... ולא עוד, אלא שבא הקב"ה והטיל על האדם שברא "בצלמו כדמותו", שיהיה כביכול שותף לו בהשלמת יצירתו, וגזר עליו שייגע למען השלמה זאת. הנה לא נגאלו אבותינו ממצרים אלא לאחר שהקריבו את קרבן הפסח; ולגילוי השכינה על הר סיני קדמו שלושה ימים של הכנות והטהרות; וגם לגילוי כבוד ה' במשכן ביום השמיני קדמה עבודה מרובה של בני ישראל, ובמיוחד של כהניהם. שבעה ימים רצופים הוצרכו הכהנים להתבודד מן הקהל בחצר אהל מועד ולהתקדש לקראת קיום תפקידם לדורות עולם. וציוה הקב"ה על הכהנים, שיעבדו את עבודתם באהל מועד בשלמות ללא כל סטיה ממה שנצטוו... הקב"ה מקפיד עם קרוביו, שהעבודה, שנצטוו לעבוד לפניו, תעשה בדיוק נמרץ כמו שהוא ציוה לעשותה. ע"כ. לאמור: הפירוט המדוקדק שבפרשתנו, אף כי מדובר במעמד חד־פעמי, בא להעצים את חשיבות השותפות האנושית בהשלמת היצירה האלקית וחשיבות הדיוק הנמרץ בפרטי הציוויים האלקיים לדורות עולם.
		ועוד קשה לי, כיצד זה שירת משה בקודש בלא בגדי כהונה, שהרי לא נאמר בשום מקום להכין כאלה גם בשבילו. והנה רש"י (על־פי חז"ל) עונה על שאלה זו בפסוק כח - ששימש בחלוק לבן, והכל בא על מקומו בשלום. (פ' צו תשנ"ח)
	@22יז	<b>"...שרף באש מחוץ למחנה, כאשר צוה ה' את משה".</b> מכיוון שנושא הכתוב הוא משה, היה לכאורה צריך להיות כתוב: אותו, במקום "את משה". (פ' צו תשס"ג) הערת הרב איתן שנדורפי שי': אכן יש לומדים מכך שלא משה שרף, אלא ציוה אחרים לשרוף, כמובא בראב"ע על אתר.
	@22כג	<b>"וישחט".</b> הטעם "שלשלת" שבכאן מאוד תמוה, שהרי הוא כאִלו מזמין שהִיה בשחיטה. (פ' צו תשס"ג) הערת הרב איתן שנדורפי שי': לשאלה זו נדרש הגאון ר' חיים קנייבסקי בספרו "טעמא דקרא" וכתב: לגבי שלמים טעמו ב"שלשלת", מה שאין כן לגבי עולה וחטאת. וכתבנו טעם לזה בפרשת וירא, עיין שם. ע"כ. ושם (בראשית יט, טז) בד"ה ויתמהמה מבאר טעמה של הופעת ה"שלשלת" בכל מקום בתורה. ובאשר לפסוקנו כתב שם: משום שהאריך בשחיטת השלמים יותר מן העולה והחטאת כדי שיצא הרבה דם, שהיה צריך להזות ממנו על התנוכים והבהונות. ובספר "תורה ודעת" של הרב ליב מינצברג (חלק ב עמ' קעב) מובא שה"שלשלת" באה להדגשת תוקף ועוצם התיבה, להדגיש שלעומת החטאת והעולה, איל השלמים הוא הקרבן העקרי של המילואים. עיין שם. על כך הוסיף ר' חזקי פוקס שי': בספר "מסלול" (נדפס בתוך "קובץ ספרי טעמי המקרא" עמ' שסז), שחובר בידי הרב חיים קעלסין זצ"ל, כתב שכשהחלק הראשון של הפסוק מתחלק לשלושה חלקים, אזי החלק הראשון מסתיים בסגול, והוסיף שם (בעמ' שסח), שמכיוון שסגול בא תמיד לאחר זרקא, אם כן כשיש רק תיבה אחת בחלקו הראשון של הפסוק, לא יוכל לבוא בה סגול; במקרה כזה בא הטעם "שלשלת". מכיוון שזו תופעה נדירה, היא מופיעה בכ"א ספרים רק שבע פעמים (ראה שם עמ' שצז).
	@22כח	<b>רש"י ד"ה ויקטר המזבחה. משה שימש כל שבעת ימי המלואים בחלוק לבן. ע"כ.</b> כך הם דברי הגמרא (עבודה זרה לד ע"א), וכבר שאלתי (למעלה יד ואילך), למה רש"י מעיר הערה זו דווקא כאן, באמצע הפרשה, במקום לומר זאת בתחילתה. (פ' צו תשס"א)
	@22לד	<b>"כאשר עשה ביום הזה" וגו'.</b> סגנונו של פסוק זה חורג מן המקובל בפרשה זו שבה הכל מתואר בעשיית משה רבנו ע"ה: "ויתן... ויקח... ויאמר", ולא בלשון נסתר - "כאשר עשה". וראה "העמק דבר" על אתר שכתב: "עשיתי" מיבעי, אלא מפני שכל מעשה משה במילוי ידיים היה, בסייעתא דשמיא, וכאילו עשה ה', משום הכי כתוב "עשה". ע"כ. וגם ר' מנחם בולה ער לקושי, אך דומה שהדוגמאות שהוא מביא ב"דעת מקרא" אינן מספיקות. ראה שם. (פ' צו תשס"ג)
		<b>רש"י ד"ה צוה ה' לעשות, ...ורבותינו ז"ל דרשו: לעשות - זה מעשה פרה, לכפר - זה מעשה יום הכפורים וכו'.</b> כלומר הפרישה שבעת ימים שלפני עשיית הדברים משותפת גם לשני אלה, אבל מסתבר שהדרשה "ולא תמותו" שבפסוק הבא אינה מוסבת גם על זה. (פ' צו תשנ"א)
@11ט	@22א	<b>רש"י ד"ה ולזקני ישראל, להשמיעם שעל פי הדבור אהרן נכנס וכו'.</b> הערתו של רש"י נחוצה, שכן לא מוזכר בפרשה כל תפקיד אחר לזקנים, אלא כדבריו. מכל מקום לא ידעתי מנין לו לרש"י־חז"ל כן, שהרי אין זה משתמע מן הציווי "קח לך עגל בן בקר" וגו', ולוּא ברמז דק, שכן אין משה סומך אפילו ציווי זה על ציווי מאת ה' יתברך. ורמב"ן להלן (פסוקים ב-ג) כתב: והנכון שטעמו "ואל בני ישראל תדבר" - אתה <b>והזקנים</b> הנזכרים, כי לכך קראם שידברו לישראל. (פ' שמיני תשס"ג)
	@22ב	<b>רש"י ד"ה קח לך עגל, ...על מעשה העגל שעשה (תנחומא י).</b> וקצת קשה שהרי בספר שמות (לב, ד ו-כד) מביא רש"י שלא אהרן עשהו. וראה מש"כ שם. (פ' שמיני תשנ"ט)
	@22ג	<b>"ואל בני ישראל תדבר לאמר, קחו שעיר עזים" וגו'.</b> לא ברור לי מהו דיבור זה אל בני ישראל: (א) מיהי נציגותם, שהרי אין זה עניין לעם כולו? (ב) לשם מה דיבור זה בא, והרי כל כולו של קיום צו זה הוא בידי אהרן ובניו? ברמב"ן על אתר יש שלושה פירושים באשר לשאלה מיהו המצוּוה לדבר אל בני ישראל, ובתשובתו הראשונה מיושבות השאלות. והרי שלושת פירושיו של רמב"ן: (א) אהרן נצטווה לדבר אל בני ישראל בשם ה' ולהקריב הקרבנות, כדי שיגדל בעיני העם. נמצא שמטרת דיבור זה היתה לרומם את מעמדו של אהרן בקרב העם. (ב) והנכון שטעמו: "ואל בני ישראל תדבר" אתה והזקנים הנזכרים. כי לכך קראם שידברו לישראל, כדרך: "ויקרא משה לכל זקני ישראל ויאמר אלהם משכו" (שמות יב, כא). (ג) משה אמר לכל אחד מהזקנים, וכאילו היה כתוב: ויאמר אל אהרן קח לך וגו', ואל הזקנים אמר, ואל בני ישראל תדבר לאמר, כי דרכו של אדם המדבר אל הרבים לומר לכל אחד את הציווי הנוגע אליו מבלי לציין למי הציווי אמור, ובלשונו של רמב"ן: כי המדבר לרבים יאמר סתם לכל אחד מצוותו, כדרך "ואצו אתכם בעת ההיא לאמר וגו' חלוצים תעברו" (דברים ג, יח), וכן רבים במשנה תורה. ע"כ. וקשה לי, והרי שם אין זה לשון יחיד כמו בפסוקנו, ומהו אפוא הדמיון? (פ' שמיני תשנ"ט)
		<b>"קחו שעיר עזים".</b> חזקוני (על־פי "תורת כהנים" על אתר): יבוא שעיר עזים ויכפר על מעשה שעיר עזים דיוסף. ע"כ. בעקבות דברי חזקוני אלה דרשתי באחת מן השמחות המשפחתיות על צורך זה של כפרה על חטא מכירת יוסף עמו נפגשים אנו לאורך הדורות שוב ושוב.
		<b>כך בימי מרדכי ואסתר (אסתר רבה ז, כה):</b> "והמלך והמן ישבו לשתות" - אמר להם (המן הרשע) לשבטים: אתם מכרתם את אחיכם מתוך מאכל ומשתה, כך אני אעשה לכם, הדא הוא דכתיב "והמלך והמן ישבו לשתות"...
		אמר רבי יששכר דכפר מנדי: ומה אם מי שמחל ואמר "לא אתם שלחתם אתי הנה כי... אלהים" (בראשית מה, ה), ראה עד היכן היא מתוקנת, שהרי עד ימי מרדכי אותו עונש של מכירת יוסף קיים. מי שאינו מוחל - על אחת כמה וכמה.
		<b>כך על גלות בבל (רבי אלעזר הקליר. שבעתא לפרשת שקלים):</b> פוחזים סחבוני והגלוני במדינות להמכר, אנשי כנסת הגדולה פרעון כלכול עכר, צאו מבבל ישמיע עת יקרע שטר חוג ולא יזכר, כי נפרע כסף צדיק ונפדה הממכר.
		<b>כך בנוגע לעשרת הרוגי מלכות (מדרש משלי א, יג):</b> אמר רבי יהושע בן לוי: לא נמשכו עשרה הרוגי מלכות אלא בחטא מכירתו של יוסף. אמר רבי אבין: הוי אומר נפרעו עשרה מכל דור ודור, ועדיין אותו החטא קיים. ע"כ. כמובא ב"אלה אזכרה..." (סליחה למוסף דיום הכיפורים): "...בלָמדו ספר מפי מְשוּלֵי עַרֵמַת / והבין ודקדק בדָת רְשוּמַת / ופתח בואלה המשפטים וחשב מְזִמַת / וגונב איש ומכרו ונמצא בידו מות יומת...".
		<b>וכך בכל שנה ושנה (מדרש תהלים י, ג):</b> אמר רבי חנין: אמר הקב"ה לשבטים, אתם מכרתם אותו לעבד, שנאמר: "לעבד נמכר יוסף" (תהלים קה, יז), חייכם שאתם קורין בכל שנה ושנה "עבדים היינו לפרעה במצרים".
		<b>ובדומה נזכר בפיוטו של יניי (משולש לסדר וישב, עמ' 222 במהדורת רבינוביץ):</b> ישיבת מנוח אז לא מצאנו / בכל הארצות אשר יצאנו. נדמינו לאיש תם אשר ישב במשובותיו / ותעולל עין בנוי ישיבותינו. ישיבה אין לשבטי זרע צדיק / עד יפרעו כסף אשר מכרו צדיק. יבואו וישובו / ועוד לא יונשבו / כי בנוה שלום ישבו ויתישבו.
		על כך הוסיף הרב איתן שנדורפי שי': וראה רמב"ם ב"מורה נבוכים" (ג, מו), המבאר שכל השעירים הבאים בראשי חדשים וברגלים מכפרים על מכירת יוסף. וראה גם דברי בעל "שפתי כהן" על התורה (ויקרא טז, טז).
	@22ד	<b>"נראָה".</b> לפי ר"ע ספורנו מדובר כאן ב"עבר מוקדם" (ראה רש"י בראשית ד, א ד"ה והאדם ידע). כלומר הכוונה לסדר העבודה במשכן כל שבעת ימי המילואים, ולא שכתוצאה מהקרבת קרבנות אלה ייראה אליהם (על זה ידובר להלן בפסוק ו). אבל לפי רשב"ם, "נראָה", פירושו: שיוציא ה' אש מן השמים להקטרת הקרבנות. ובדומה לזה פירש ר' מנחם בולה ב"דעת מקרא" - עבר נבואי המשמש לשון עתיד... והכוונה לענני הכבוד, שייראו אליכם, אל העם כולו. (פ' שמיני תשנ"ד)
	@22ז	<b>רש"י ד"ה קרבן העם, ...כל מקום שנאמר "עגל", בן שנה הוא, ומכאן אתה למד. ע"כ.</b> והרי לכאורה זה נלמד מלשון הכתוב למעלה (בפסוק ג) "ועגל וכבש בני שנה". וצ"ע. (פ' צו תשנ"ג)
		והנה רא"ם כבר נדרש לשאלה זו והוסיף שאלה נוספת, זו לשונו: ויש לתמוה, למה אמר: "כל מקום שנאמר 'עגל' סתם - בן שנה הוא", ולא אמר גם כן: וכל מקום שנאמר "בן בקר" - בן שתי שנים הוא, והלא שניהם דברי רבי שמעון ושניהם אמורים פה? האחד הוא העגל שהביא אהרן, והאחר הוא העגל שהביאו ישראל, ולמה הזכיר קצת דבריו של רבי שמעון והניח קצתם? ועוד: למה לא כתב אותו במקומו (בפסוק ג) "ועגל וכבש בני שנה", אבל המתין הענין בפסוק "ועשה את קרבן העם", שפירש בו "שעיר עזים ועגל וכבש", שאינו אלא אגב גררא? וב"לפשוטו של רש"י" השיב בשם רבי עובדיה מברטנורא: ויש לומר שלרש"י קשה היה בפסוקנו מדוע קרבנות אהרן הכתוב מפרט "את חטאתך ואת עולתך", אבל קרבנות העם, שלושת הקרבנות - שעיר העזים לחטאת, העגל והכבש לעולות - כלולים יחד ב"קרבן העם"? לכן כותב רש"י "כל מקום שנאמר עגל - בן שנה הוא" - לא כרבי שמעון ב"תורת כהנים" הסובר "כל מקום שנאמר בתורה עגל <b>סתם</b> - בן שנה". כלומר: רש"י סובר אף "עגל בן בקר" - בן שנה. הואיל וגם שעיר עזים בן שנה (ראה רש"י במדבר טו, כז), יוצא אפוא שיש מן המשותף בשלושת הקרבנות שהביא הצבור - כולם בני שנה, ולכן כללם הכתוב יחד ב"קרבן העם". מה שאין כן בקרבנות אהרן, העגל בן שנה והאיל בן שנתיים. (פ' צו תש"ס)
	@22יא	<b>רש"י ד"ה ואת הבשר ואת העור וגו', לא מצינו חטאת חיצונה נשרפת אלא זו (חוץ מזו) ושל מלואים, וכולן על פי הדיבור. ע"כ.</b> חטאת שדמה נזרק על מזבח העולה, כמו זו, נקראת "חטאת חיצונה" ובשרה נאכל לכהנים (למעלה ו, יט), אבל חטאת שדמה טעון הזאה על קרנות מזבח הקטורת שבהיכל נקראת "חטאת פנימית" ובשרה נשרף "על שפך הדשן" (למעלה ד, יב). ישנן שתי חטאות חיצוניות שבשרן נשרף - זו שבפסוקנו, וחטאת של מילואים (למעלה ח, יז), והוראת שעה היתה. וראה "שפתי חכמים" (אות י), ונראים דבריו. (פ' שמיני תשנ"א)
	@22יט	<b>רש"י ד"ה והמכסה, חלב המכסה את הקרב. ע"כ.</b> היה צריך לומר כן משום שהמושא הוא "חלבים" בלשון רבים, לשון שהיה צריך לגרור אחריו לשון רבים גם כאן (והמכסים!). (פ' שמיני תשס"א)
	@22כב	<b>"וישא... וירד...".</b> משמע לברכם בעומדו על גבי המזבח, וזה קצת תמוה. לכן דרשו חז"ל ב"תורת כהנים", שהברכה היתה לאחר ירידתו מן המזבח, ומקרא מסורס הוא זה. וראה דברי מלבי"ם על אתר. (פ' צו תשנ"ו)
		<b>רש"י ד"ה ויברכם, ברכת כהנים, יברכך וכו'.</b> וקצת קשה, והרי ברכת כהנים באה רק בספר במדבר. וראה רמב"ן על אתר שכתב: ואולי כן הוא, כי סמוכה למה שנאמר שם (במדבר ז, א): "ויהי ביום כלות משה להקים את המשכן". (פ' שמיני תשס"ד) הערת ר' גרשון באס שי': לשאלה זו נדרש רבה של ירושלים, הרב צבי פסח פרנק בספרו "הר צבי על התורה" (עמ' ע) וכתב: ואולי יש לומר, דכאן עדיין לא ניתנה ברכת כהנים (כמבואר ברמב"ן), אלא שאהרן כיוון מלבו וברכם בברכת כהנים, ואחר כך הסכים גם הקב"ה וציוה לברך את ישראל באותן ברכות שברכם אהרן מדעתו, לכן אנו אומרים 'האמורה מפי אהרן', לרמז שאהרן חידש ברכה זו מדעתו, ושפיר איצטריך ליה לרש"י לומר ברכת כהנים, דהא עדיין לא נצטוו לברך את ישראל, אלא שאהרן חידש מדעתו את הברכות, וזהו שמחדש רש"י, שאהרן ברכם ברכת כהנים, ואף שעדיין לא ניתנה ברכת כהנים ברכם אהרן מדעתו בשלשת פסוקים אלו שבברכת כהנים.
	@22כג	<b>"ויבא משה ואהרן".</b> לשון היחיד כאן קשה לי, בעיקר משום שבהמשך בא מיד לשון רבים - "ויצאו ויברכו". ונראה שבא ללמד כי משה היה עיקר, כמבואר בדברי אברבנאל בספר שמות (י, ג). (פ' צו תשנ"ו)
		<b>רש"י ד"ה ויבא משה ואהרן וגו', ...הא למדת לְמה נכנס משה עם אהרן - ללמדו על מעשה הקטורת. ע"כ.</b> ולא ידעתי, למה דווקא מעשה קטורת, וכלום אין עבודות נוספות? ולמה אינו אומר קמיצה, שהיא עבודה קשה במיוחד? (פ' שמיני תש"ס) וראה רא"ם ו"גור אריה" שמשה הקטיר קטורת של שחר במזבח הפנימי, כדי שילמד אהרן ויוכל להקטיר בעצמו בבין הערביים.
		<b>רש"י ד"ה ויצאו ויברכו את העם, אמרו, ויהי נעם וכו'.</b> והרי זו הברכה כפי שבירכה משה למעלה (שמות לט, מג). וברי שכאן אין רש"י יכול לפרש "ברכת כהנים" כמו שפירש לפסוק כב, שהרי כאן מדובר בשני מברכים שאחד מהם אינו כהן. (פ' שמיני תשס"ו) וראה "משכיל לדוד" שאותה ברכה שברך משה את ישראל בפרשת פקודי (שמות לט, מג), חזר וברכם בראש חודש ניסן יחד עם אהרן אחיו, לאמור: מה שלא נתקיימה ברכתי עד עכשיו הוא לפי שאהרן אחי כדאי וחשוב ממני.
		בכינוס שנערך עם סיום עבודתי באופן רשמי ב"משרד החינוך" אמרתי בערך כך: זכות גדולה נפלה בחלקי להקדיש למעלה משלושים משנות חיי למפעל החמ"ד (חינוך ממלכתי דתי), מתחילתו ואפילו לפני תחילתו, מפעל שאין לו אח ורע בתולדות ישראל, לפחות מאז החורבן. אני חש שאיננו מודעים מספיק לגודל המעשה - זאת עלינו לדעת, כי כל אחד מהיושבים כאן משמש כלי בידי המדינה לכוון חינוך של רבבות בית ישראל לתורה ויראת שמים. ראוי היה להקדיש מחקר מקיף לנושא החמ"ד - לשיקולים, להרהורים, לאכזבות ולסיפוקים, אלא שב"ה יש לחץ מתמיד של עשיה, ויחד עם זאת נתברך החמ"ד בצניעות יתרה. הגמרא במסכת ברכות (לא ע"א) אומרת: אל יִפָּטֵר אדם מחברו אלא מתוך דבר הלכה, שמתוך כך זוכרהו. ההבנה הפשוטה היא, שמתוך הפרידה בדבר הלכה זוכר החבר כי הלכה זו שמע מפלוני. באופן אחר מבאר המהרש"א שם, וזו לשונו: זוכרהו - רצונו לומר, שמתוך שבא הנפטר לומר דבר הלכה, נזכר גם חברו בדבר ששמע כבר. בדרך שלישית מבאר רבי יעקב עמדין שם: זוכרהו - את דבר ההלכה שלמד בהזדמנות מיוחדת, בעת הפרידה.
		אבקש ברשותכם לנצל הזדמנות זו לומר דברי הלכה מתוך תקוה שיזכרו. לא בהלכה במשמעה המקובל מדובר, שכן איני ראוי להתיישב על תקן איש הלכה (גם לעת זקנה). וכבר אמרו אחרונים שהמושג הלכה רחב הרבה יותר, והביאו ראייתם משימושו של רבי שמעון בר יוחאי במושג זה במאמרו הידוע: הלכה היא בידוע עשו שונא ליעקב. (כבר שם - בברכות לא ע"א - כשמביאה הגמרא דוגמא לאמוראים שנהגו להפרד האחד מרעהו מתוך דבר הלכה, אין מדובר על דבר הלכה במשמעו המקובל. הערת אברהם ברקו שי').
		תחילה חשבתי להעלות, במסגרת זו, כמה נושאים שנראים לי ראויים להיאמר, בחינת צוואה, מוסר, עצה טובה לצעירים ממני, לממשיכים. לא הוקל לי כשנזכרתי בכלל החב"די שר' יהודה קיל שי' אוהב להשתמש בו - הרבי מלובביץ' אמר שצריך לחיות עם הזמן, כלומר עם פרשת השבוע - שכן ידידנו ר' יהודה רבין שי' אירגן עסק גדול זה בשבוע פרשת תזריע, ולך ודבר בהזדמנות מרגשת זו על צרעת למיניה.
		משפרשתי, עלה בידי סוף סוף לקיים לימוד פרשת השבוע עם רש"י מדי בוקר (בדרך כלל לפני התפילה), ובשבוע של פרשת שמיני נחה דעתי. ראיתי שרש"י מוכיח ואומר מוסר רלבנטי יותר משיכולתי להעלות אני.
		אצא אפוא ידי חובתי בציטוט דברי רש"י לפרשת שמיני, שהרי עדיין יונקים אנו מן השבת שעברה. אומר רש"י: ...למה נכנס משה עם אהרן? ...כיון שראה אהרן שקרבו כל הקרבנות ונעשו כל המעשים ולא ירדה שכינה לישראל, היה מצטער ואומר: יודע אני שכעס הקב"ה עלי ובשבילי לא ירדה שכינה לישראל. אמר לו למשה: משה אחי, כך עשית לי, שנכנסתי ונתביישתי?! מיד נכנס משה עמו ובקשו רחמים וירדה שכינה לישראל.
		דוגמא מאלפת יש כאן, כיצד להתייחס לזולת כשאינו מצליח בתפקידו בנסיון ראשון. אפשר וצריך לדבר גלויות ולסייע זה לזה. זהו הלקח הראשון.
		וקשה להתעלם מפסוק כפשוטו - בלא רש"י. נאמר בפרשתנו "ויקריבו לפני ה' אש זרה אשר לא צוה אֹתם" (י, א). דווקא בעבודת הקודש והמקדש יש חשש אש זרה שצריך להזהר מפניה. הקרבת אש זרה היא חילול, חילול השם - במעשה או במחדל - ומפניה צריך להזהר. אף בעבודת הקודש שבחינוך בית ישראל לתורה ויראת שמים יש להזהר משנה זהירות לבל נקריב חלילה אש זרה, לבל נחלל שמו יתברך, לא בפני רחוקים מן המצוות ולא בפני קרובים אל המצוות.
		ולבסוף עלי להודות לכל ידידי על יחסי העבודה שהפכו לידידות אמת. (פ' שמיני תשמ"ז)
@11י	@22ב	<b>רש"י ד"ה ותצא אש, רבי אליעזר אומר, ...רבי ישמעאל אומר וכו' (עירובין סג ע"א - רבי אליעזר. ויקרא רבה יב, א - רבי ישמעאל).</b> ב"תורת כהנים" מבואר כי עם סיום הקרבת קרבנות היום, לאחר ירידת האש מן השמים, לקחו בני אהרן - נדב ואביהוא - שתי מחתות שהביאו מחוץ למשכן (אש "מן הכיריים") וכלי עם קטורת, נכנסו לקודש הקדשים והקטירו. לאחר ההקטרה, בדרכם החוצה, יצאה אש מלפני ה' ואכלה אותם מפני עוונם. ומדוע נחשב להם הדבר לעוון? שיטות רבות יש ב"תורת כהנים" (לא חלקו כבוד לאהרן, לא נטלו עצה ממשה, לא נטלו עצה זה מזה, הקריבו לפני ה' אש זרה אשר לא ציוה אותם, לא נמלכו במשה רבם, הורו הלכה בפני משה רבם), אך שתיים מהן בלבד מובאות ברש"י, ולפי רא"ם הן הקרובות ביותר לפשוטו של מקרא. (א) הורו הלכה בפני משה רבם. ובעצם המעשה לא היתה עבירה, שכן עדיין לא הוזהרו מלהכנס לקודש הקדשים (רא"ם). (ב) נכנסו למשכן כשהם שתויי יין. על שיטה זו (שיטת רבי ישמעאל) שואל הרא"ש (כך אמר לי ר' יהודה גרינשפן שי'. וראה שו"ת הרא"ש כלל יג, סימן כב), ומה בכך, והרי עדיין לא נאמר האיסור, והוא משיב: הא לא קשיא מידי, דאין מוקדם ומאוחר בתורה, אטו כל דיני כהונה ועבודה ומומין הפוסלין באדם ובבהמה ודין טומאת קדשים לא נאמרו קודם שהתחילו בעבודה?! הא אמרינן בפרק טבול יום (זבחים קא ע"א), שחטאת של מילואים מפני טומאה נשרפה! אלא ודאי שנכתבו בפרשת אמור אל הכהנים ואין מוקדם ומאוחר בתורה, וכל פרשיות הצריכות לעבודה נאמרו קודם פרשת מילואים, אלא שלא נכתבו על הסדר. (פ' אחרי־מות קדושים תשס"א) וראה דברי רבנו בחיי המובאים להלן (טו, לב-לג).
		לא פחות קשה הוא מאמרם ז"ל בגמרא (סנהדרין נב ע"א) שמתו על שאמרו: אימתי ימותו שני זקנים הללו ואני ואתה ננהיג את הדור, כי כיצד אפשר לייחס ביטוי שכזה לקדושי עליון שנקראים "קרובי"? וכמעט הייתי אומר על פרשה זו מעין דברי שד"ל על פרשת מי מריבה - שהוא נמנע מלפרשה כדי שלא לייחס למשה רבנו ע"ה עבירה נוספת על כל הרבות שמייחסים לו בהקשר זה. ועם זאת אפשר אולי לומר שכל העבירות שבכאן הן מסוג אחד - לא להתייעץ, להורות לפני הרב, להכנס לקודש שתויי יין או לומר כנ"ל, הכל הוא עניין של מהפכת הצעירים, כלומר ואריאציות שונות של נושא אחד. (פ' שמיני תשס"ה) וראה עוד: "אורות הקודש" (חלק ג עמ' שס) (הראני ר' גרשון באס שי'). והוסיף ר' אבישי גרוסר שי': לגבי מאמרם "אימתי ימותו שני זקנים הללו ואני ואתה ננהיג את הדור", שמעתי פעם מהרב יעקב פילבר שי', שכוונתם היתה שכיון שלהם אין ילדים, הרי שיוכלו להתמסר להנהגת עם ישראל כראוי. זאת בנגוד לאהרן אביהם שהיה עסוק בחינוך הבנים. בכך מוסבר גם מדוע לא נשאו נשים.
		למעשה, כבר בחטא העגל נגזר על אהרן שימותו כל ארבעת בניו, ומשה התפלל עליו, ותפילתו עשתה מחצה, לכן נשארה הגזרה רק על שניים מהבנים (רש"י להלן פסוק יב). ועוד: נגזרה מיתה על נדב ואביהוא בעת מתן תורה על שנסתכלו והציצו בשכינה, אלא שהמתין להם ה' עד יום חנוכת המשכן כדי לא להשבית את שמחת מתן תורה (ראה רש"י שמות כד, יא ומש"כ שם). דומה שריבוי השיטות בנושא זה וחוסר הבהירות שבכתוב באו לעטות על סוגיה זו מעטה של סוד. ביטוי לכך נותן אור החיים הק' בתארו את דרך מיתתם של בני אהרן (להלן טז, א), וזו לשונו: שנתקרבו לפני אור העליון בחבת הקדש ובזה מתו. והוא סוד הנשיקה שבה מתים הצדיקים. והנה הם שוים למיתת כל הצדיקים, אלא שההפרש הוא שהצדיקים, הנשיקה מתקרבת להם, ואילו הם נתקרבו לה... שהגם שהיו מרגישים במיתתם, לא נמנעו מקרוב לדבקות נעימות ערבות ידידות חביבות חשיקות מתיקות, עד כלות נפשותם מהם. ע"כ. (פ' שמיני תשס"ו)
		<b>"...וימתו לפני ה'".</b> עם מותם של נדב ואביהוא נותרו שלושה כהנים והם עשו את כל המלאכות שבמשכן ואכלו את כל חלקי החטאות והשלמים וכו', כפי שהעיר־שאל ר' בנציון קריגר שי'. וצ"ע. (פ' צו תשנ"ג)
	@22ג	<b>רש"י ד"ה הוא אשר דבר ה' וגו', ...אל תקרי בכבודי אלא במכובדי וכו'.</b> בתחילה חשבתי ש"אל תקרי" אינו משנה אלא את הניקוד, אך אינו מוסיף אותיות, כמו למשל בד"ה ועל פני כל העם אכבד. משבדקתי מצאתי, שאמנם לרוב השינוי הוא רק בניקוד, אך לא פעם יש תוספת של אותיות או חילופין. כגון: רש"י בראשית (כא, יז) - אל תקרי דדנים אלא דודים. שם (לו, כד) - אל תקרי וחיה אלא וחיתה. בהושע (ג, ה) - אל תקרי לאהליך אלא לאלהיך. במשלי (ג, ט) - אל תקרי מהונך אלא מגרונך. ועוד. (פ' צו תשנ"ו) לדרשות "אל תקרי" שבש"ס ובמדרשים מוקדש ספרו של הרב יצחק דב במברגר, הרב מוירצבורג "קורא באמת". בספר זה מבוארים יסודות הכלל "אל תקרי כך אלא כך" המפוזר בדברי חז"ל. עיין שם (הראני ר' גרשון באס שי').
		<b>שם. ...אהרן אחי, יודע הייתי... עכשיו רואה אני שהם גדולים ממני וממך. ע"כ.</b> ולא ידעתי, במה ראה שהם גדולים, ועל אחת כמה וכמה - גדולים ממנו. והרי מה שמיחסים להם חז"ל במעשה זה אינו מסימני הגדולה, ובוודאי לא למעלה מזו של משה ואהרן. (פ' שמיני תשס"א) וכך כתב ה"שפת אמת" (שנת תר"מ) על הפסוק "ואחיכם כל בית ישראל יבכו את השריפה" (י, ו): כנראה שמחוייב כל איש ישראל לבכות עליהם כמו שכתוב בזוהר הקדוש (ח"ג נו ע"ב). והעניין יתכן לומר כי המה היו צדיקים גמורים, וחכמים הגידו (ברכות לד ע"ב) כי במקום שבעלי תשובה עומדין אין צדיקים גמורים יכולין לעמוד, ואם כן נענשו המה בעבורנו, לכן צריכין לבכות עליהם. ואין להאריך יותר. ע"כ.
		<b>רש"י ד"ה וידם אהרן. ד"ה ועל פני כל העם אכבד.</b> משום מה סדר ד"ה הפוך, ולא ידעתי לזה סיבה. גם קשה, בד"ה וידם אהרן - קיבל שכר על שתיקתו וכו', מנין לו לרש"י שקיבל שכר בזכות השתיקה, והרי אפשר לומר בפשטות שפרשת איסור יין ושכר (פסוק י ואילך) נאמרה דווקא לו משום שהיא נוגעת רק לו ולבניו. וזה שנאמרה עכשיו, הוא משום שבזה שגו. (פ' שמיני תשס"ה)
		וראה "שפתי חכמים" (אות א) שנדרש לזה. וראה "לפשוטו של רש"י" שכתב: רש"י מביא ד"ה וידום אהרן לפני הדיבורים "בקרובי" "ועל פני כל העם אכבד" שלא לפי הסדר בפסוק, כי הדרשה המובאת בדיבור זה מתקשרת עם המדרשים בדיבור שלפניו. לאחר ששמע אהרן שבניו מתו על קידוש השם, על היותם מכובדי ה' - שתק והתנחם, ועל כך קיבל שכר, שפרשת "שתויי יין" (ח-יא) נאמרה לו ישירות ולא על ידי משה. (פ' שמיני תש"ן)
		וראה להלן (יא, ב ד"ה דברו אל בני ישראל), "...לפי שהושוו בדמימה וקבלו עליהם גזירת המקום מאהבה", כלומר גם אלעזר ואיתמר שתקו, אבל לא אדע, מנין הדרשן יודע זאת. (פ' שמיני תש"ס) לאחר מות נדב ואביהוא דיבר משה פעמיים עם האבלים בעניין אבלם. בפעם הראשונה דיבר עם אהרן (י, ג), ותגובת אהרן היתה: "וידם אהרן". קיבל עליו את הדין. ובפעם השניה מדבר משה גם עם בני אהרן (שם, ו), וגם הם מקבלים על עצמם את הדין: "ויעשו כדבר משה" (שם, ז).
		ועתה נזכרתי שבעת הוויכוח הגדול על ענין השואה ותגובת הנרצחים כתב ר' דוד אוקס ז"ל מאמר (הוא כתב אך מעט) בזכות השתיקה כתגובה הנכונה והרצויה לפניו יתברך. וכך דרשו חז"ל (מדרש תהלים כט): "הבו לה' בני אלים" - בני אלמים, בני חרשים, בנים שיש להם מה להשיב למקום ואינן משיבין. (פ' שמיני תשס"א)
		<b>רש"י ד"ה וידם אהרן, ...שנתייחד עמו הדיבור וכו'.</b> זה לעומת דברי רש"י למעלה (א, א ד"ה אליו) שלא היה כל דיבור מה' יתברך אל משה ואהרן יחד, אלא למשה שיאמר לאהרן, ולא נתייחד הדיבור לאהרן. (פ' שמיני תשס"ג)
	@22ד	<b>"דֹד אהרן".</b> אונקלוס מתרגם: אחבוהי (כלומר אח־אבוהי), כמשמעות הפשוטה. ואילו יונתן בן עוזיאל: חביבא, כלומר ידיד. (פ' שמיני תשס"ב)
		<b>רש"י ד"ה בן עזיאל דֹד אהרן, עזיאל אחי עמרם היה וכו'.</b> וראה רבנו בחיי בפירושו לתורה על אתר שכתב: פירש רש"י ז"ל: עזיאל אחי עמרם היה, שנאמר: "ובני קהת עמרם ויצהר וחברון ועזיאל" (שמות ו, יח). ומה בא הרב ז"ל ללמדנו, וכי לא היינו יודעים שעזיאל אחי עמרם היה? אלא צריך פירוש לפירושו, כי לכך הזכיר "דד אהרן", לבאר שהיו עזיאל ואהרן דומים במעשיהם זה לזה. והקיש עזיאל לאהרן - מה אהרן אוהב שלום ורודף שלום כך עזיאל היה אוהב שלום ורודף שלום. (פ' שמיני תש"ן)
		<b>רש"י ד"ה שאו את אחיכם וגו', ...שלא לערבב את השמחה. ע"כ.</b> וכן בפסוק ו - "אל תערבבו שמחתו של מקום". כלומר שלילת השמחה או הפחתתה היא בעצם ערבובה, ולא כלשון "אין מערבין שמחה בשמחה" (מועד קטן ח ע"ב). (פ' שמיני תשנ"א)
	@22ו	<b>רש"י ד"ה אל תפרעו, אל תגדלו שיער. מכאן שאבל אסור בתספורת, אבל אתם וכו'.</b> לכאורה אין ללמוד מכאן שסתם יהודי מותר לו לגדל שערותיו, אלא להם נאמר שלא לנהוג מנהג אבילות. ויפה נדרש לשאלה זו הרב איתמר כהן שי', ראש המכינה בנוקדים, באחד מגליונות השבת, וזו לשונו: לשאלה זו היבט כפול - הלכתי ורעיוני. בצד ההלכתי קיימים מספר היבטים שדנו בהם הפוסקים:
		(א) <b>חציצה בתפילין:</b> אנו יודעים שצריך להיזהר שלא יהיה שום דבר שחוצץ בין התפילין לבשר, ולכאורה כאשר השיער במקום הנחת תפילין של ראש מרובה וארוך, יכול להתעורר חשש של חציצה. ה"משנה ברורה" (סימן כז סקט"ו) מעלה גם בעיה נוספת, שכאשר השיער מרובה קשה מאוד לסדר את התפילין ולהדקן היטב בדיוק באמצע. אמנם יש פוסקים שהקלו בכך וסברו שאין בשיער הגדל בטבעיות משום חציצה, אך לכתחילה בוודאי ראוי להחמיר בכך.
		(ב) <b>חוקות הגויים:</b> בזמנים קדומים נהגו הגויים לגלח חלק מהשיער ולגדל חלק אחר לשם עבודה זרה, מה שנקרא 'איסור בלורית', ונכתב בהלכה שישראל הנוהג כך עובר על איסור הליכה בחוקות הגויים. אמנם, מלמדנו התוספות שהקריטריון לאיסור הליכה בחוקות הגויים הוא כפול: שיהא דבר שקשור למנהגי עבודה זרה ושעושים אותו להבל ושטות. ולפי זה, אדם שמגדל שיער ארוך לשם יופי לא נכלל באיסור זה. אלא שה"בית יוסף" (יו"ד קעח, א) מביא קריטריון נוסף, שגם בכל דבר אשר שייך בו פריצות של דרך הצניעות והענוה של ישראל והיגררות אחרי אופנת הגויים בדברים שיש בהם התבלטות יתר וחוסר צניעות מופגנת, גם בזה עובר על חוקות הגויים. על כן בחור המגדל שיער ליופי - אולי אין בזה חשש של מנהגי עבודה זרה או מנהגי הבל ושטות, אבל אולי כן יש בזה חשש של היגררות אחרי אופנת הגויים בדברים שיש בהם שחץ וגאווה.
		(ג) <b>לא ילבש:</b> ישנם פוסקים הסוברים שבגידול שיער ארוך, דבר הנהוג אצל נשים, יש משום איסור של "לא ילבש גבר שמלת אשה" - איסור הכולל בתוכו כל טיפול בגוף המיוחד לנשים. אלא שיש שסייגו איסור זה למקרים בהם המנהג הוא מנהג שרק נשים באופן בלעדי נוהגות בו, אך אם זה מנהג שרווח אצל שני המינים, אין בו משום איסור "לא ילבש".
		(ד) הגישה העקרונית בענייני שיער ולבוש צריכה להיות כמו שכותב הרמב"ם (עבודה זרה יא, א) "יהיה הישראל מובדל מהן (מהגויים) וידוע במלבושו ובשאר מעשיו כמו שהוא מובדל מהן במדעו ובדעותיו". המראה החיצוני הוא ה"לבוש" של הנפש, והוא צריך להיות מותאם אצל היהודי לנשמה האלקית המאירה בתוכו. מראה מוחצן איננו מתאים לאופי המיוחד של ישראל השואף לענוה ולצניעות. ע"כ. (פ' צו תשנ"ו)
		<b>רש"י ד"ה ואחיכם כל בית ישראל, מכאן שצרתן של תלמידי חכמים מוטלת על הכל וכו'.</b> ואין רש"י מגלה, באיזה תלמיד חכם מדובר, והרי לכאורה מתבקשת כאן הגדרה מדויקת יותר. (פ' צו תשנ"ו) וראה מש"כ בספר שמות (ריש פרק כה).
	@22ז	<b>"ומפתח אהל מועד לא תצאו" וכו'.</b> תמוה שאין רש"י מביא את דברי הברייתא של "תורת כהנים" שרמב"ן מביאה: "יכול בשעת העבודה ושלא בשעת העבודה, תלמוד לומר 'ומן המקדש לא יצא ולא יחלל' (להלן כא, יב), אימתי לא יצא ואינו מחלל - הוי אומר בשעת העבודה", שהרי הערה זו מתבקשת להבנת הכתוב. (פ' שמיני תשס"ב)
	@22ט	<b>רש"י ד"ה יין ושכר, יין דרך שכרותו. ע"כ.</b> "שפתי חכמים" (אות כ) מעיר כאן "או שנתן בו מים כל שהוא - פטור". יתכן שמכאן (גם מכאן) מנהגנו למזוג טיפת מים ליין הקידוש, אך צריך לבדוק ברמב"ם, חינוך ועוד. (פ' שמיני תשס"ב) בספר "טעמי המנהגים ומקורי הדינים" (עמ' קלט אות רחצ) מובאים שני טעמים: (א) משום שהיין הביא יללה לעולם וכאשר מחבר היין למים, אין היין מוכן עוד ליילול אלא לברכה (אליה רבה קפג, סק"ב). (ב) יין הוא גבורה ומים מצד החסד (שפת אמת כח).
		<b>רש"י ד"ה ולהבדיל, כדי שתבדילו וכו'.</b> לא אדע, מנין לו לרש"י שצריך כאילו להוסיף את המילה "כדי", והרי אפשר בלעדיה, כלומר פסוק זה חוזר אל "לאמר" שבפסוק ח. ולכאורה חייבים לומר כן, שהרי "ולהורֹת" בוודאי אינו מתפרש אלא כך, ושתי הפתיחות שוות! (פ' שמיני תש"ן)
	@22יב	<b>רש"י ד"ה הנותרים, מן המיתה. מלמד שאף עליהם נקנסה מיתה וכו'.</b> וראה קושיית בעל "שפתי חכמים" (אות ס). ואני שואל, מה מכריח את רש"י לפרש "הנותרים מן המיתה". והרי אם יפרש פשוט: נותרים בחיים, אין כל קושי. (פ' שמיני תשנ"א) וכך מבואר ב"לפשוטו של רש"י": לדעת חז"ל מצביעה מילת "הנותרים" על היות בני אהרן - אלעזר ואיתמר - ראויים למות כאחיהם, כי לשון "נשאר" משמש כשהחלק הנשאר חשוב, כמו "וישאר אך נח" (בראשית ז, כג), אך כשהחלק הנשאר אינו חשוב, הריהו קרוי "נותר", כמו "והנותרת מן המנחה" (למעלה ב, ג). כיון שקומץ נהיה מאכל גבוה, נקרא החלק המיועד למאכל אדם בשם "נותר", שנפל ממדרגתו. וכן כאן, מכך שלא נאמר "הנשארים", אלא "הנותרים" שהיא לשון גרועה, נמצאנו למדים שהיו אלעזר ואיתמר ראויים להיענש כאחיהם.
		<b>שם. ...שאף עליהם נקנסה מיתה על עון העגל וכו'.</b> וקשה לי, והלוא בני לויים הם, ואלה לא חטאו בעגל, ולמה אפוא נקנסה עליהם מיתה? (פ' שמיני תשנ"ט) וראה ויקרא רבה (י, ה) שם מבואר שהמיתה נקנסה עליהם בעוון אהרן אביהם.
		<b>רש"י ד"ה ואכלוה מצות.</b> ראה "לפשוטו של רש"י" המציע להגיה ולגרוס "...הוצרך לפרש בהן...", מכל מקום לא מצאתי גירסה כזאת. (פ' שמיני תש"ן)
	@22יג	<b>רש"י ד"ה וחק בניך, אין לבנות חק בקדשים. ע"כ.</b> המילה חק באה כאן במובן חלק קבוע הבא בזכות, כמו בבראשית (מז, כב). כלומר בקרבן מנחה שהוא קודש קדשים, ונאכל רק בעזרה ורק לזכרי כהונה - אין היתר אכילה לבנות כלל, גם אם נותנים להן במתנה. ובפסוק הבא (ד"ה אתה ובניך ובנתיך), לעניין חזה ושוק של קרבן שלמים, מבאר רש"י שלבנות אין חלק, אבל אם נתנו להן במתנה - רשאיות לאכול. (פ' שמיני תשנ"ג)
	@22יד	<b>"...אתה ובניך ובנֹתיך אתך".</b> דומה שזהו המקום היחיד, שבו מוזכר, כי היו לו לאהרן גם בנות, ולא רק בנים. (פ' שמיני תשנ"ה)
	@22טז	<b>רש"י ד"ה שעיר החטאת, ...שאמר להם במנחה: ואכלוה מצות. ע"כ.</b> אהרן ובניו אכלו את כל חלקי הקרבנות כפי דינם, חוץ מבשר השעיר של "מוסף ראש חודש" שאותו לא אכלו כלל, אלא שרפו באש. נחלקו חז"ל (זבחים קא ע"א) בסיבת שריפת השעיר. לדעת רבי יהודה ורבי שמעון: מפני טומאה שנגעה בו נשרף. לדעת רבי נחמיה: מפני אנינות נשרף (אהרן ובניו הנותרים היו אוננים באותו יום על מות נדב ואביהוא, ואונן אסור באכילת קדשים). ואם תאמר: אם אנינות אוסרת אכילת חטאת, כלום אינה אוסרת גם אכילת מנחה? אלא שקרבנות היום וקרבנות נחשון היו "קדשי שעה", וחשבו אהרן ובניו שכשם שאצל המנחה, שאף היא היתה "מנחת שעה", נאמר בה "קחו את המנחה הנותרת מאשי ה' ואכלוה מצות אצל המזבח" (פסוק יב) - אף־על־פי שאתם אוננים וקדשים אסורים לאונן, אף אלה כך. (פ' שמיני תשנ"א)
		<b>רש"י ד"ה דרש דרש, ...מפני מה נשרף זה ומפני מה [לא] נאכלו אלו וכו'.</b> כלומר משה שאל שתי שאלות: (א) מדוע שרפו את השעיר? (ב) מדוע את שאר הקרבנות אכלו רק בערב? (ראה רא"ם). (פ' שמיני תשנ"ז)
		<b>רש"י ד"ה על אלעזר ועל איתמר, בשביל כבודו של אהרן הפך פניו וכו'.</b> הרבה הערות בעסקי נימוסין ודרך ארץ יש אצל רש"י, ולכשירווח - כדאי יהא לקבצן, ואולי גם לארגנן. (פ' שמיני תשמ"ג) וראה מה שכתבתי בספר שמות (ריש פרשת תרומה).
	@22יז	<b>רש"י ד"ה מדוע וכו', ...אלא אמר להם, שמא חוץ לקלעים יצאה ונפסלה. ע"כ.</b> לא ידעתי, היכן רמוזה כאן האפשרות של "שמא חוץ לקלעים יצאה" וכו'. (פ' שמיני תש"ס) וראה "תורה תמימה" על אתר שכתב: ואף־על־פי דלא מפורש בכתוב ששאל משה כזה, אך מתשובתו של אהרן אנו למדין שכך אמר משה, כמו שכתוב "הן לא הובא את דמה אל הקדש פנימה" וגו'.
	@22יח	<b>"הן לא הובא את דמה".</b> "דמה" הוא הנושא, ועל כן מילת "את" מיותרת כאן לכאורה. ועדיין לא מצאתי מי יעיר על זה. ומצאתי מקומות רבים של פועל סביל עם יחסת־את, ותמיד זה קשה. (פ' שמיני תשנ"ד)
	@22יט	<b>רש"י ד"ה וידבר אהרן, ...זו מצאתי בספרי של פנים שני. ע"כ.</b> לא ידעתי מה זה "ספרי של פנים שני". (פ' שמיני תשנ"ח)
		והנה בהערה 70 בחומש "תורת חיים" מבואר, שהוא ספרי זוטא לספר במדבר. (פ' שמיני תש"ס) וראה פולמוס ארוך באשר לזהותו של ספר זה בקובץ "אור ישראל" (גליונות יב-טו) (הראני ר' גרשון באס שי').
		<b>רש"י ד"ה הן היום הקריבו, מהו אומר? ...אני הקרבתי שאני כהן גדול ומקריב אונן. ע"כ.</b> השאלה היא כפי שמפרט בעל "שפתי חכמים" (אות ט), אבל לא הבינותי, היכן רמוזה התשובה בכתוב, שהרי מלשונו של אהרן "הן היום הקריבו את חטאתם" - לשון רבים - משתמע ההיפך. (פ' שמיני תשנ"א) וראה "לפשוטו של רש"י" שלפי חז"ל יש לפרש "הן היום הקריבו" בלשון תמיהה - כלום הם הקריבו? אני הקרבתי.
		<b>רש"י ד"ה ותקראנה אתי כאלה, ...שאני חייב להיות אונן עליהם כאלו, כגון כל האמורים וכו'.</b> המילה "כאלו" קצת קשה כאן. שמא צריך לומר "כאלה", וליתן לפניו פסיק. כלומר רש"י חוזר לסוף ד"ה כדי לבארו בהמשך דבריו הקודמים, ופירושו - אפילו "כאלה" האמורים בפרשת כהנים וכו'. (פ' שמיני תשמ"ט) אכן יש נוסחאות שאינן גורסות כלל מילת "כאלו".
		<b>רש"י ד"ה ואכלתי חטאת, ואם אכלתי, הייטב וגו'. ד"ה היום, אבל אנינות לילה מותר וכו'.</b> גם הלשון וגם הסדר קצת קשים. ומוטב בהרבה נוסח דפו"ר: ד"ה ואכלתי חטאת היום הייטב וגו'. היום, אבל אנינות מותר בלילה, שאין אונן אלא יום קבורה. (פ' שמיני תשמ"ט)
		<b>"הַיִּיטַב".</b> לכאורה צריך חטף־פתח, שהרי זוהי ה"א־השאלה. וראה "מנחת שי" המפנה לראב"ע, ולא הבינותי דבריו, לפחות לפי שעה. וראה גם בהפטרת היום (שמואל א' ז, ד) תופעה דומה - "הַאַתָּה". (פ' שמיני תשנ"ג) הערת הרב איתן שנדורפי שי': ב"דעת מקרא" על אתר מבואר: הה"א של "הייטב" היא ה"א־השאלה, והיא מוּנעת כאן בפת"ח במקום חטף־פתח, ואחריה דגש חזק, שלא לפי הכלל. אבל כבר מצאנו פת"ח תחת ה"א־השאלה ודגש חזק אחריה, כגון: "הַלְּבֶן מאה שנה יולד" (בראשית יז, יז). ולגבי ההפטרה, לא קשה, שכן ה"א־השאלה לפני אל"ף שאינה קמוצה באה בפת"ח. וראה "הדר העולם" (עמ' 196 הע' 54). על כך הוסיף ר' חזקי פוקס שי': לשאלה אודות הניקוד שתחת האות ה"א של "הייטב", נדרש הרב נפתלי הרץ ויזל בספרו "לבנון" (דף טו ע"א). לדבריו לאות ה"א שכאן ישנה הגדרה מיוחדת. היא איננה ה"א־הידיעה ואיננה ה"א־השאלה, אלא זה וזה - גם ה"א־הידיעה וגם ה"א־השאלה, לכן היא מנוקדת בפת"ח. עיי"ש.
	@22כ	<b>רש"י ד"ה וייטב בעיניו, הודה, ולא בוש לומר, לא שמעתי. ע"כ.</b> ומי כמו רש"י לקח מוסר מכאן - ואינו בוש לומר "ולא ידעתי". (פ' שמיני תשנ"ז)
		לא ברור לי, אימתי משתמש הכתוב בכינוי בלשון יחיד ואימתי בלשון רבים, כגון: (ג) "<b>אֹתה</b> תאכלו" (ח) "טמאים <b>הם</b> לכם" (ט) "<b>אֹתם</b> תאכלו" (י) "שקץ <b>הם</b> לכם" (יא) "ושקץ <b>יהיו</b> לכם" (יב) "שקץ <b>הוא</b> לכם" (יג) "שקץ <b>הם</b>" (כ) "שקץ <b>הוא</b> לכם" (כג) "שקץ <b>הוא</b> לכם" (כו, כז) "טמאים <b>הם</b> לכם" (כח) "טמאים <b>המה</b> לכם". ועוד. (פ' שמיני תש"ן)
@11יא	@22א	<b>רש"י ד"ה אל משה ואל אהרן, למשה אמר שיאמר לאהרן. ע"כ.</b> וראה למעלה (א, א ד"ה אליו). ודומה שזוהי כוונת תרגום אונקלוס המתרגם: עם משה ולאהרן, אלא שמשום מה אין רש"י מזכירו במפורש. (פ' שמיני תשנ"ה) וראה מש"כ בספר שמות (ו, יג) בשם ר' רפאל בנימין פוזן שי'.
	@22ב	<b>רש"י ד"ה דברו וגו', את כלם השוה... לפי שהושוו בדמימה וקבלו עליהם גזרת המקום וכו'.</b> "כולם" פירושו כל המוזכרים בדיבור הקודם, דהיינו אהרן, אלעזר ואיתמר, אף־על־פי שאין דומיתם שווה כשם שגם אבלם אינו שווה. והכרח לומר כך, שהרי לשון "כולם" אינו יכול להיות מוסב על שניים בלבד. (פ' שמיני תשמ"ז)
		אבל לא ידעתי, מנין לו לרש"י שוויון זה, והרי למעלה (י, ג) כתוב רק על אהרן "וידם", אלא אם כן נאמר שאנו יודעים על שתיקתם של האחרים משום שדבריהם אינם מוזכרים. (פ' שמיני תשנ"ט) וראה מש"כ למעלה (י, יב).
		<b>רש"י ד"ה זאת החיה (הראשון), לשון חיים... לפיכך הבדילם מן הטומאה וכו'.</b> לפי שכל מקורות הטומאה הם במת ובקשור בו, הולם הניגוד חיים - טומאה. (פ' שמיני תשמ"ז) וראה דברי ריה"ל בספר הכוזרי (ב, לא) (הראני ר' גרשון באס שי').
		<b>רש"י ד"ה זאת החיה (השני), מלמד שהיה משה אוחז בחיה ומראה אותה לישראל, זאת תאכלו וזאת לא תאכלו. ע"כ.</b> והוא על־פי "תורת כהנים", ואילו במסכת חולין (מב ע"א) נאמר: מלמד שתפס הקב"ה וכו'. וראה ר' אברהם ברלינר המציין את שני המקורות, אבל אינו מעיר על השוני ביניהם, וזה תמוה. (פ' שמיני תשל"ט)
		<b>רש"י ד"ה את זה תאכלו וגו'.</b> אינו צריך להיות ד"ה, אלא המשך דברי רש"י, וכן בעוף, וכן בשרצים. (פ' שמיני תשנ"ה)
		אך מכל מקום קשה, מנין היו לו בעלי־חיים שבמים ושרצי המים והוא ועם ישראל במדבר. דומה שהגירסה במסכת חולין - מלמד שתפס הקב"ה וכו' - נוחה יותר. (פ' שמיני תשנ"ח)
		<b>רש"י ד"ה זאת החיה ...מכל הבהמה, מלמד שהבהמה בכלל חיה. ע"כ.</b> לפי פשוטו של מקרא "הבהמה" היא כאן הכלל ו"החיה" היא הפרט, לכן מבאר רש"י־חז"ל ש"מכל הבהמה" וכו', נמשך לפסוק הבא, ושיעור הכתוב: לאחר שמדובר בשם הכללי "חיה" - "זאת החיה אשר תאכלו", הכתוב מפרט "מכל הבהמה... כל מפרסת פרסה". לפי חלוקה זו המילים "אותה תאכלו" שבסוף פסוק ז אינן מיותרות. (פ' שמיני תשמ"ב)
	@22ד	<b>"ופרסה איננו מפריס". "ופרסה לא יפריס". "ופרסה לא הפריסה".</b> הפועל פר"ס בשלושה זמנים. כלום זה רק לתפארת הסגנון?! (פ' שמיני תשס"א) וראה מלבי"ם על אתר שכתב: ועוד לאלקי מלים גם בדרך הפשט בשינוי לשון הכתוב, שבגמל אמר "פרסה איננו מפריס", ובשפן אומר "פרסה לא יפריס" ובארנבת אמר "פרסה לא הפריסה". כי יש הבדלים, <b>שהגמל</b> - פרסותיו מופרסות. וחכמי הטבע חושבים אותו בין מפריסי פרסה. אמנם כיון שפרסתו אינה שסועה לשתים כי מחובר בסופו, אינו בכלל מפריס פרסה האמור בתורה שצריך שיהיה שסוע לשתים. ועל כן תפס הלשון "פרסה איננו מפריס"... והנה <b>במין השפן</b> נמצא מין אחד הנקרא (וואווער), משכנו בנקרת הסלעים אשר על הר סיני, והוא מעלה גרה וברגליו האחרונות יש לו שלוש פרסות, רק רגליו הראשונות הן עבות, אחוזות בארבע אצבעות, ונוכל לחושבו למפריס פרסה מצד רגליו האחרונות, לזה אמרו בו "ופרסה לא יפריס" - בלשון עתיד, רצונו לומר, הגם שהתחיל להפריס בצד אחד מגופו, לא יפריס בעתיד, שלא יגמור בו הטבע פעולה זאת ברגליו הראשונות. אבל <b>בארנבת</b> שלא נמצא במינה פרסה כלל אמר לשון הפשוט "ופרסה לא הפריסה" (הראני הרב איתן שנדורפי שי'). ומעין זה ב"העמק דבר" ורש"ר הירש על אתר.
		הכתוב מונה ד' בעלי־חיים טמאים שאסורים באכילה - הגמל, השפן, הארנבת והחזיר: ג' הראשונים מעלי־גרה והרביעי מפריס־פרסה, כלומר לכל אחד מהם חסר סימן טהרה אחד, ואף־על־פי־כן נחשב דווקא החזיר לסמל איסור האכילה הנתעב ביותר, אפילו בין אלה שאינם מקפידים על כשרות האוכל. כלום אין זה כי אם משום שסימן הטהרה של החזיר נראה לעין, שלא כסימנם של ג' האחרים, ויש בו אפוא מן הצביעות ואחיזת־העין שהן מידות נתעבות? (פ' שמיני תשנ"ו)
		כששאלתי את ר' יהודה גרינשפן שי' בנדון, הוא הפנה אותי ל"תורה תמימה" על אתר (אות כא) שדבריו אמנם מעניינים, אך אינם נדרשים לשאלתי. מכל מקום אלו דבריו שם: בפירוש אור החיים הק' על התורה כאן (פסוק ז) כתב וזו לשונו: ואת החזיר... והוא גרה לא יגר, פירוש, תנאי הוא הדבר - כל זמן שהוא לא יגר, אבל לעתיד לבא יעלה גרה ויחזור להיות מותר ולא שישאר בלא גרה ויותר, כי התורה לא תשתנה. עכ"ל. וכל הדברים האלו תמוהים ונפלאים מאוד, דמניין לקח לו מקור לחידוש נפלא זה, וגם לא מצינו בשום מקום שלעתיד לבא ישתנו טבעי בעלי חיים, ולמה זה דוקא החזיר יותר משאר מינים טמאים. ואמנם נהירנא, שכבר שמעה אזני שנמצא אגדה במדרש - למה נקרא שמו חזיר, מפני שעתיד לחזור להתירו הראשון, וכפי הנראה כך הבין בעל אור החיים את דברי האגדה הזאת. אבל באמת לא נמצא כלל מדרש ואגדה בלשון זה ובכונה זו רק בלשון ועניין אחר, והוא במדרש רבה לפרשת שמיני סוף פרשה יב וברבה קהלת על הפסוק "מה שהיה הוא שיהיה", וזו לשונו: ואת החזיר זו אדום, ולמה נקרא שמה חזיר, שמחזרת עטרה לבעליה, הדא הוא דכתיב "ועלו מושיעים בהר ציון לשפוט את הר עשו והיתה" וגו', ורצונו לומר שעל ידי אומה זו יוגרם שיבת עטרה לישראל, הרי מבואר שכל עיקר אגדה זו באה בדרך משל ומליצה לכונה אחרת, ושגגה גדולה היא לתפוס המאמר לענין התרת החזיר לעתיד לבא, כמבואר (מקורות נוספים באשר לדברי חז"ל אלו ומקורם מובאים בספר "קול הנבואה" של הרב דוד כהן, הנזיר הירושלמי, עמ' רג הערה קפו. הראני ר' גרשון באס שי').
		בחיפושי הגעתי ל"מורה נבוכים" (ג, מח) שכתב: כי החזיר יוֹתר לח ממה שצריך, ורב הפסולת והמותרות, ורוב מה שמאסתו התורה לרוב לכלוכו ומזונו בדברים הנמאסים, וכבר ידעת הקפדת התורה על ראיית הלכלוכים ואפילו בשדות במחנה כל שכן בתוך המדינה, ואילו היתה מותרת אכילת החזיר היו השווקים עם הבתים יותר מלוכלכים מבית הכסא, כמו שתראה ארצות הצרפתים היום, כבר ידעת אמרם "פי חזיר כצואה עוברת דמי" (ברכות כה ע"א). ע"כ. גם ראיתי ב"תורה שלמה" על אתר לא מעט דעות בנדון, אך בסופו של דבר נראה לי שהעם החמיר דווקא בחזיר, משום שרק עליו נאמר שלעתיד לבוא יעלה גרה ויחזור להיות מותר באכילה (ומסתבר שמכאן שמו - חזיר), כמובא שם ב"תורה תמימה" בשם "אור החיים" הק', או שמא משום שהוא מסמל את אדום, ראה תנחומא הישן (פ' שמיני, יד ותורה שלמה על אתר אות לד), והרי די בזה למקד אליו רגשות מסויימים מצד עם ישראל. (פ' תזריע תש"ס)
		בהפסקה בתפילת ערבית בליל שבת השיב לפנינו הרב יגאל שפרן שי', שחזיר הבר היה סמלו של אחד הלגיונים הרומיים שכבש את הארץ. ובמלחמת בני החשמונאים נזדעזעה ארץ ישראל ת"ק פרסה על ת"ק פרסה משנעץ טלפו בחומת ירושלים (אריסטובלוס - בפנים והורקנוס - בחוץ. מנחות סד ע"ב), כלומר הוא נתעב משום שהוא מסמל את קץ עצמאותנו. ושלום שי' אמר לי למחרת, שקרא באיזה מקום, שהיוונים נהגו להקריבו לאלה מסוימת. (פ' שמיני תשס"א)
	@22ו	<b>"ואת הארנבת" וגו'.</b> מדוע הארנבת באה בלשון נקבה, שלא ככל היתר, שבהם בא לשון זכר? רמב"ן כתב כי במין זה אין שם הזכר חלוק מן הנקבה. וב"העמק דבר" מבואר כי כך נקראת על־פי אדם הראשון, והטעם משום שהשמות שקרא אדם בלשון הקודש הוא על שם הפעולה שהכיר בפנימיות אותה בריה, ובאותו מין שפעולה זו חזקה יותר בנקבה, נקרא על שם הנקבה. ובאשר לשאלת העלאת הגרה של הארנבת ראה תשובתו היפה של מו"ר הרב יחיאל יעקב וינברג זצ"ל בשו"ת שרידי אש (חלק ב' סימן יז) שכתב: להערת כבודו על הפסוק "ואת הארנבת כי מעלת גרה היא" (ויקרא יא, ו), שידוע כי הארנבת אינה מעלת גרה - על דבר זה כבר עמדו מפרשים שונים. הרב הירש בתרגומו לתורה (עמ' שצב), הטיל ספק בזהותה של הארנבת שבתורה עם ה - Lièvre או האזע.
		לדעת אברהם אבן שושן שי' הארנבת היא מין חיה המצויה בארצות המזרח, ואין זו הארנבת שבארצות המערב, וארנבת שבארצות המזרח היא באמת מעלה גרה. ואחרים, כמו רד"צ הופמן, ראש בית המדרש לרבנים בברלין, בפירושו לויקרא, אומר, כי התורה לא נתכוונה לסימניה האנטומיים של הארנבת (שהיא חסרה את הארבעה תאים בקיבה של מעלי הגרה) ונתנה רק סימן חיצוני, היינו שהארנבת מניעה את לסתותיה בדומה למעלי גרה, ועל ידי כך היא נראית לעין כמעלה גרה. התורה רצתה למנוע טעות, כי על ידי המראה החיצוני היא נראית כמעלה גרה ואפשר לטעות ולחשוב אותה לחיה כשרה. והוא הדבר גם בשפן. וכל החוקרים החזיקו בדעה זו של רד"צ הופמן. עיין למשל בספר "החי של התנ"ך" למר יהודה פליקס שי' (תל־אביב, תשט"ו, הוצאת סיני).
		ובספר "כתבי הרב ד"ר יוסף זליגר" מחזיק מחברו בדעה, כי הארנבת והשפן הם מיני גמלים. וכי המתרגמים השונים נגררו אחרי המתרגמים היוונים הקודמים, שטעו בתרגום שמות אלה. בדעה זו החזיק גם ר' אהרן מרקוס בספרו "ברזילי". אבל יותר נראית דעתו של רד"צ הופמן, שמוכיח אותה בראיות בלתי מעורערות.
		שמחתי לראות כי כבודו עוסק בלימוד התורה, שהיא חיינו ואורך ימינו. וטוב שיסביר לידידו שחלילה לחשוב כי התורה טעתה ח"ו. אדרבא, כל המדענים, ללא יוצאים מן הכלל, מודים שתיאורי התורה של מיני בעלי חיים הם מדויקים ונכונים, ויש רק להטיל ספק בידיעותינו, אבל לא ח"ו באמיתתה של תורתנו הקדושה. ושלום למר ולכל אשר לו, וברכה והצלחה במעשיו. ע"כ. מו"ר הרב יחיאל יעקב ויינברג זצ"ל, מגדולי ליטא, עמד בראש בית המדרש לרבנים בברלין אחר מותו המוקדם של הרב אליהו קפלן זצ"ל, אף הוא מליטא. הרב ויינברג לימד את השיעור בה"א־הידיעה, בזמני - מסכת שבת, פרק כלל גדול. שיעורו של הרב ויינברג היה מרשים. חרף שליטתו המוגבלת בגרמנית הוא ידע להביע עצמו בדייקנות יתרה, ידיעה שאיפשרה להגיע להגדרות ברורות של מונחי־הלכה, כגון 'מלאכת מחשבת', 'דבר שאינו מתכוון' או 'מלאכה שאינה צריכה לגופה'. ולא בכדי נהג לומר: "גמרא צריך ללמוד כך שאפילו גוי יוכל להבין". הוא שנא "תירוצים" או פלפול. שגור היה בפיו לומר: "פשט בגמרא הוא לא כשאתה יכול לומר כך, אלא שאתה מוכרח לומר כך". (פ' שמיני תש"ס) וראה דברי הרב מרדכי נויגרשל שי' בנספחים לבאורו על ספר הכוזרי (חלק ב' עמ' 195).
	@22יא	<b>רש"י ד"ה ואת נבלתם וגו', לרבות יבחושין שסננן וכו'.</b> וראה דבריו לחולין (סז ע"א ד"ה יבחושין): כמין יתושין דקין הנמצאות במרתפות של יין. ובידוע שרש"י התמצא היטב בכל הקשור ליין. (פ' תזריע תש"ס)
	@22יח	<b>רש"י ד"ה תנשמת, היא קלב"א שורי"ץ (</b>פלעשמאוס - עטלף<b>)... ותנשמת האמורה בשרצים (להלן פסוק ל) היא דומה לה... וקורין לה טלפ"א (</b>מוילוורף <b>-</b> חפרפרת<b>). ע"כ.</b> וקצת תמוה שלדעת רש"י מכנה התורה שני בעלי־חיים שונים כל כך - אחד שבאויר ואחד שמתחת לאדמה - בשם אחד, רק משום שתכונה משותפת אחת להם, זה שאינם רואים. (פ' שמיני תשנ"ח)
	@22יט	<b>רש"י ד"ה החסידה, ...שעושה חסידות עם חברותיה במזונות. ע"כ.</b> ואין זה פרי הסתכלותו של רש"י בטבע, אלא גמרא הוא ומדברי רב יהודה (חולין סג ע"ב). וזה שהיא טמאה על אף חסידותה זו, שמעתי אומרים שהוא משום שמגבילה חסידותה לחברותיה בלבד. (פ' שמיני תשמ"ט) ומקור הדברים בחידושי הרי"מ על התורה (הראני ר' יוסף אברמסון שי').
	@22כ	<b>"ההֹלך על ארבע".</b> הכתוב מדבר על ארבע רגלים אף־על־פי שיש לחרקים לכאורה שש רגלים, משום שלפי התפישה של הקדמונים יש לחרקים רק ארבע רגלים להליכה, בשעה ששתי 'הרגלים הקדמיות' נחשבו בימי קדם ל'ידיים'. ואמנם הן משמשות אצל חרקים רבים לפעולות שונות, כגון לחפירה, לקפיצה, לציד ועוד, ולאו דווקא להליכה (מפי ר' יהודה פליקס שי'. מובא ב"דעת מקרא" על אתר הערה 35). (פ' שמיני תשנ"ה)
	@22כא	<b>רש"י ד"ה ממעל לרגליו, ...אבל יש שראשן ארוך, ויש שאין להם זנב, וצריך שיהא שמו חגב, ובזה אין אנו יודעים להבדיל ביניהם. ע"כ.</b> כלומר מסקנת רש"י היא: אמנם לארבה שבזמננו יש ארבעת סימני הטהרה, אך מכיון שיש ביניהם שלהם ראש ארוך, ויש שאין להם זנב, ואין אנו בקיאים אם הם מסוג ה"חגב", לכן אסורים באכילה. ובאשר לשם - למה לא אלה השלושה הראשונים שבפסוק? ויתרה מזו, מכיוון שיש סימנים, מה איכפת לי השם? (פ' שמיני תשמ"ט) וראה רש"י לחולין (סה ע"ב ד"ה ששמו חגב) המבאר כי חגב הוא שם כללי לכל המינים הטהורים.
		במיני הארבה והחגבים המצויים בזמננו, בדרך כלל אין שני "כרעיים" סמוך לצואר, אלא סמוך לזנב, ומטעם זה אסר בעל אור החיים הק' בכל תוקף אכילת חגבים מסויימים שנהגו בזמנו לאוכלם במרוקו (ראה דבריו על פסוקנו. וראה "פרי תאר" יו"ד פה, א). אולם בכמה מקומות בתימן ובמרוקו נהגו לאכול על־פי מסורת אבותיהם מיני חגבים כאלה, ומקובל בידם לפרש שה"כרעיים" הן מעין "ארכובות" (מין תוספת בקצה הרגל), והן בשתי הרגלים הסמוכות לזנב, העשויות לנתר בהן על הארץ (וראה רמב"ם מאכלות אסורות א, כב ושולחן ערוך יו"ד פה, א-ב. ועיין עוד בערך "חגבים" באנציקלופדיה תלמודית).
	@22כג	<b>רש"י ד"ה וכל שרץ העוף וגו', בא ללמד שאם יש לו חמש - טהור (תורת כהנים). ע"כ.</b> וקשה לי, לשם מה להקדיש לימוד לדבר שאינו קיים? ועתה ראיתי שכבר העיר מעין זה רש"ר הירש בפירושו. (פ' שמיני תשמ"ז) וראה "תורה שלמה" על אתר (אות צג*) שכתב: ובפירוש הראב"ד ל"תורת כהנים" מבאר דבעל חמש רגלים טהור אף־על־פי שאין לו ארבעה סימנים, דלא נאמרו אלא להולכין על ארבע, והוא הדין בעל שש ושבע ושמונה רגלים, אם שמו חגב. עיי"ש.
	@22כו	<b>רש"י ד"ה מפרסת פרסה וכו'... כאן לימדך שנבלת בהמה טמאה מטמאה וכו'.</b> כאן בא רש"י לבאר מדוע ישנה חזרה נוספת על דין טומאת נבלה בסוף הפרשה (פסוקים לט-מ), שם מדובר על טומאת נבלה של <b>בהמה טהורה</b>. והוא הדין באשר לשרץ העוף, שגם הם נקראים נבלה במותם ומטמאים, כמשתמע מפסוק כד. (פ' שמיני תשמ"ט)
	@22כז	<b>רש"י ד"ה טמאים הם לכם, למגע. ע"כ.</b> וקצת קשה לי, למה רש"י דורש מפסוקנו ולא מן הפסוק הקודם שגם בו נאמר "טמאים הם לכם". (פ' שמיני תשמ"ט) וראה "לפשוטו של רש"י" שכתב: בפסוק הקודם לא ראה רש"י צורך לפרש "טמאים" - למגע, כי אי אפשר לפרש על איסור אכילה, מפני שאיסור זה של בעלי סימן טהרה אחד, כגמל והחזיר, כבר אמרה תורה קודם (בפסוקים ד ו-ז). לכן על כרחנו נפרש "טמאים": למגע. אבל פסוקנו, שמדובר בו על חיה שאין לה אף סימן טהרה, שאכילתה לא נאסרה במפורש בפרשה (ראה רמב"ן לפסוק כד), הייתי יכול לומר שכאן התורה באה לאוסרה, ו"טמאים הם לכם" פירושו לאכילה. לפיכך ראה רש"י צורך לפרש שאף בפסוקנו פירושו טומאת מגע.
	@22כט	<b>רש"י ד"ה וזה לכם הטמא, ...אינן לאיסור אכילה אלא לטומאה ממש וכו'.</b> שהרי איסור אכילה נאמר בראשית הפרק. בפסוקים ד-ח "טומאה" באה במשמעות איסור אכילה, ובפסוקים כד-כח במשמעות טומאת מגע. מכאן ואילך מדובר בשרצים ורק במשמעות השניה - להיות טמא במגען. (פ' שמיני תשמ"ט)
	@22ל	<b>רש"י ד"ה תנשמת.</b> ראה מה שכתבתי למעלה (פסוק יח). (פ' שמיני תשנ"ח)
	@22לב	<b>"...מכל כלי עץ או בגד" וגו'.</b> קשה לי, מדוע אין הכתוב מזכיר כלי מתכת? והנה רשב"ם מעיר באשר לכלי אבנים וכלי אדמה, אך לא לגבי כלי מתכת. (פ' שמיני תשס"א)
	@22לד	<b>רש"י ד"ה מכל האכל אשר יאכל.</b> בדיבור זה מונה רש"י את ההלכות העיקריות בדבר הכשרה לקבלת טומאה, ועל כן קצת קשה, למה הוא חוזר עליהן להלן (בפסוקים לז-לח). (פ' שמיני תשס"ג)
		<b>שם. ...שאין אוכל מטמא אחרים אלא אם כן יש בו כביצה.</b> ואילו להלן (מ ד"ה והאכל מנבלתה) מביא: ...ליתן שיעור לנושא ולנוגע כדי אכילה, והוא כזית. ע"כ. ולא ידעתי, מאי שנא בין זה לזה. כלומר מדוע שיעור גודלו של מאכל המטמא מאכל אחר (או משקין או ידיים) הוא כביצה, ואילו שיעור נבלה המטמאת במשא ומגע הוא כזית? (פ' שמיני תשס"ג)
		<b>רש"י ד"ה מכל האכל וגו', ...ושיערו חכמים, אין בית הבליעה מחזיק יותר מביצת תרנגולת (יומא פ ע"א). ע"כ.</b> לכאורה גם מכאן ראיה כנגד המגדילים שיעור כזית, והרי ביצה היא שני זיתים, וכיצד יחזיק בית הבליעה כשתי מצות של היום? וראה רבנו תם (בתוספות שם) שכאשר האוכל מרוסק, בית הבליעה מחזיק אף יותר מכביצה! וראה ערך "בית הבליעה" באנציקלופדיה תלמודית. (פ' שמיני תש"ן)
	@22לו	<b>"אך מעין ובור מקוה מים יהיה טהור" וגו'. "וכי יֻתן מים על זרע" וגו'.</b> מים הם מקור הטהרה ויחד עם זאת הם מכשירים לקבלת טומאה. הזרע, כשהוא טמון בקרקע - אין המים יכולים להכשירו לקבל טומאה, אלא אך ורק להצמיחו ולגדלו. על חשיבותו של החיבור בין הזרע־המשפחה לארץ דברתי עם הילדים במסיבה שממן שתחי' ארגנה ב"טחנה" לרגל י"ג שנה לנישואי שלום ורינה שי' השבוע. (פ' שמיני תשמ"ט)
	@22מב	<b>רש"י ד"ה הולך על ארבע, זה עקרב. ע"כ.</b> גמרא הוא בחולין (סז ע"ב), ולא ידעתי, מה להולכי ארבע ולעקרב, והרי יש לו שמונה רגלים. וצ"ע. (פ' שמיני תשמ"ז)
		בשובנו מארוחת צהרים אצל דניאל זינגר בשבת פ' שמיני פגשנו ידיד מלומד בשער יפו, שאלתיו כנ"ל, וכדרכם של "גדולים" קטנים השיב מיד - רד"צ הופמן בפירושו מסביר זאת באורח מדעי. אך זה אינו. רד"צ הופמן נדרש לפסוק כ שם ומבאר כפי שמבאר, ודווקא לפי הערתו שם קשה עוד יותר, כיצד אפשר לשמוע מכאן דבר מסוים מאוד - עקרב. ולא מצאתי הערה לזה, אבל רמבמ"ן מעיר שבשני כתבי יד שבידו אין דיבור זה, אך לא לגמרי ברור אם כוונתו לזה ולא לבא. (פ' שמיני תשמ"ט)
		וב"דעת מקרא" מבואר הדבר בפשטות: השרצים ההולכים לפחות על ארבע רגלים. (פ' שמיני תשנ"ט)
	@22מג	<b>רש"י ד"ה אל תשקצו, ...ואין שיקוץ נפש במגע (כלומר שלא באכילה). ע"כ.</b> באמת באף מקום בפרשתנו שמדובר בו בטומאת מגע לא נאמר הפועל "שקץ" כי אם "טמא" בלבד (ראה פסוקים כד, כו, לא ועוד), אבל השווה הנחה זו לדברי רב אחאי "המשהה את נקביו עובר משום 'לא תשקצו'" (מכות טז ע"ב). ומקורו של רש"י לא ידוע. (פ' שמיני תשנ"ח)
		<b>רבנו בחיי ד"ה ולא תטמאו בהם ונטמתם, ...ומזה תוכל להבין כח לשוננו הקדוש, כי במעט שנוי לשון שיש בין תיבה לתיבה תלויים כמה הרי הרים. ע"כ.</b> ברם, דומה שבמדינת ישראל מתהווים כיום שני עמים נפרדים דווקא מבחינת הלשון, שהרי לא הרי לשון בן תורה כלשון מי שאיננו שומר תורה ומצוות. עמדתי על כך דווקא בימים אלה כשקראתי את ספרו הנפלא של הרב חיים סבתו שי' "אמת מארץ תצמח". חוששני שמי שאינו מאנ"ש לא יבין במה מדובר, וקצת הרבה אנו אשמים שכותבים דברי תורה ודברי הגות בלשון שאינה מובנת אלא לאנ"ש. (פ' תזריע תשנ"ז)
	@22מז	<b>רש"י ד"ה להבדיל, לא בלבד השונה, אלא שתהא יודע ומכיר ובקי בהן. ע"כ.</b> והרי לך רש"י כמתודיקן, כמלמד מעולה. לא די בידיעה עיונית, אלא צריך להכיר את הדברים מצדם המעשי. ואכן רש"י, מתגלה לא פעם כאומן מופלא כשהוא מבקש לתאר לנו דברים בצדם המעשי. (פ' שמיני תשמ"ט)
		בפתחה של פרשה זו העוסקת ברובה בהלכות נגעים, יפים דברי חז"ל (ויקרא רבה יט, ג): כתוב אחד אומר "שחורות כעורב" (שיר השירים ה, יא) וכתוב אחד אומר "מראהו כלבנון..." (שם שם, טו)... רבי שמואל בר יצחק פתר קריא בפרשיותיה של תורה: אף־על־פי שנראות כאילו הן כעורות ושחורות לאומרן ברבים, כגון הלכות זיבה ונגעים, נידה ויולדת, אמר הקב"ה: הרי הן עריבות עלי. ע"כ.
@11יב	@22ב	<b>רש"י ד"ה כי תזריע, לרבות שאפילו וכו'.</b> אין כאן משום סתירה לדרשתו של רבי שמלאי שבדיבור הקודם, שהרי דברי רבי שמלאי אינם מבוססים על מילה מסוימת, כי אם על עצם הפרשה כולה. (פ' תזריע תש"ס)
		<b>"וילדה זכר".</b> אמר רבי יצחק אמר רבי אמי: אשה מזרעת תחילה, יולדת זכר וכו' (נידה לא ע"א). רש"י מביא מאמר זה כבר בספר בראשית (מו, טו ד"ה אלה). וראה הערת בעל "תורה תמימה" (אות ה) שכתב: נראה פשוט דעיקר הענין היה ידוע להם שכן הוא על־פי הטבע... ורק על דרך רמז וסימן סמכו על לשון פסוק זה. ע"כ. ובהערות הרב יהודה קופרמן שי' על פירוש ר"ע ספורנו על אתר מבואר מאמר חז"ל זה בעזרת מושגים מן המדע החדיש. עיי"ש. (פ' תזריע תשס"ה)
	@22ד	<b>רש"י ד"ה בדמי טהרה. ד"ה ימי טהרה. ד"ה לא תגע. ד"ה בכל קדש.</b> הדיבורים הללו אינם באים לפי הסדר, וכך כבר בדפו"ר. על הסדר ההפוך של הזוג הראשון כבר העיר ר' אברהם ברלינר, ולכאורה אין "ימי טהרה" כלל ד"ה בפני עצמו, אלא רש"י רוצה להנגיד את שני הביטויים ולהראות את השוני שביניהם. אבל הזוג השני, לא אדע ביאור לסדרו. ועתה ראיתי ב"ביאורים לפירש"י על התורה" שנדרש לזה, וכה דבריו: לוּ היינו מפרשים "לא תגע" כפשוטו, היה אפשר ללמוד ש"<b>עד</b> מלאת ימי טהרה" היא אסורה אפילו בנגיעת קודש, ואילו לאחר שקיעת החמה של יום הארבעים אינה אסורה בנגיעה אלא באכילת קודש בלבד (כל עוד לא הביאה קרבן); אבל לאחר שרש"י מפרש שאפילו "<b>עד</b> מלאת ימי טהרה" אינה אסורה אלא באכילת קודש בלבד ("אזהרה לאוכל"), על כרחנו לפרש "בכל קדש" - "לרבות את התרומה", היינו שהאיסור הנוסף במשך ל"ג הימים הוא באכילת <b>תרומה</b>, ואילו לאחר שקיעת החמה של יום הארבעים אינה אסורה אלא באכילת <b>קדשים</b> בלבד אבל מותרת היא בתרומה. (פ' תזריע מצורע תשמ"ז, תשמ"ח, תשמ"ט, תשנ"ח)
		<b>רמב"ן ד"ה תשב.</b> אם תרצה דוגמא לשינויים שחלים בעולם, לא במציאות כי אם בתפישתה, ראה דברי רמב"ן כאן על מעמדה של האשה הנידה בימים קדמונים, וזו לשונו: והנכון בעיני, כי האשה בימי ראייתה תקרא נדה בעבור שינדוה וירחיקוה כל בני אדם, והאנשים והנשים ירחקו ממנה, ויושבת בדד לא תספר עם בני אדם, כי גם דיבורה טמא אצלם, והעפר אשר תדרוך טמא להם כעפר רקב עצמות המת, והזכירו גם זה רבותינו (הכוונה היא לקובץ תוספתא עתיקתא בשם ברייתא דמסכת נידה. מהדורת רח"מ הורוויץ, פרנקפורט תרמ"ט. באשר למידת כשרותו של חיבור זה ראה הערת רח"ד שעוועל ברמב"ן לספר בראשית לא, לה), ואף מבט שלה מוליד היזק... והיה משפט הנדות לשבת באהל מיוחד. והוא מאמר רחל לאביה (שם) "כי לא אוכל לקום מפניך כי דרך נשים לי", כי מנהגן שלא תלך ולא תדרוך כף רגלה על הארץ. ע"כ. ושם בספר בראשית כתב רמב"ן: והנכון בעיני כי היו הנדות בימי הקדמונים מרוחקות מאוד וכו'. עיי"ש. ובפירוש על התורה המיוחס לתלמיד הר"ן (פ' ויצא עמ' לו) מובאים מעין דברי רמב"ן, ולבסוף, חותם תלמיד הר"ן: ואנן על תלמוד שלנו סומכין, שלא החמירו בזה. (פ' תזריע תש"ס) ועיין בשו"ת "חתם סופר" ח"א או"ח סימן כג.
	@22ז	<b>"...זאת תורת היֹּלדת...".</b> מקומו של קטע זה כאן, בין קרבן עשיר של יולדת לקרבן עני שלה, תמוה. לכאורה ראוי היה להביא פסוק זה בסוף העניין. ועתה ראיתי שכבר העיר על כך רד"צ הופמן בפירושו על אתר והוא מפנה לויקרא (כג, לח). וראה דברי ר' מנחם בולה ב"דעת מקרא" והערה 14 שם שכתב: לאחר שאמר הכתוב את חתימת הפרשה, הריהו מוסיף פרט אחד, ואולי נוהג הכתוב להוציא פרט מן הכלל ולהביאו אחר החתימה לשם הדגשה יתירה, לומר לך, שהקרבן לא יירצה ביוקר שלו דווקא, אלא בכוונת המקריב. ודוגמתו להלן (כג, לז-לח) - זאת החתימה, ואחריה הכתוב מצווה על מצוות לולב (פסוק מ) ועל מצוות סוכה (פסוקים מב-מג), שכן הן מן המצוות העיקריות של חג הסוכות. (פ' תזריע מצורע תשס"ד) תירוץ נוסף מובא בשם המהרי"ל דיסקין (ראה "אשר על הפרשה" לר' אשר גרוזמן עמ' 85), וכה דבריו: המילה "תורת" שנכתבה כאן אצל יולדת עשירה, פירושה שהדבר מעכב ואין כל אפשרות לאותה יולדת עשירה שלא להביא כבש לעולה ובן יונה או תור לחטאת ולהסתפק בשתי תורים או בשני בני יונה כדרך העניה. אצל יולדת עניה לא נכתב אותו משפט מסכם "זאת תורת הילדת" כי לה כן ניתנה אותה "זכות בחירה" בין כבש ובן יונה או תור כדרך העשירה לבין שתי תורים או שני בני יונה. וראה דברי "משך חכמה" על אתר. והוסיף ר' יצחק דדון שי': שאלה זו הזכיר הגאון ר' אברהם שפירא זצ"ל בשם האדמו"ר ר' שלום מבעלז, שהשיב כי ראוי היה לסיים את תורת היולדת מיד לאחר קרבן עשיר שלה, להורות כי ה' חפץ שתהיה פרנסה לישראל ברווח (ראה "אמרי שפר" עמ' קמד).
	@22ח	<b>רש"י ד"ה אחד לעלה ואחד לחטאת, לא הקדימה הכתוב אלא למקראה וכו'.</b> כלומר הקדמת העולה לחטאת בפסוקנו היא לצורך הקריאה והלימוד בתורה בלבד, אבל למעשה - "זה בנה אב לכל חטאות, שיקדמו לעולה הבאות עמהן" (זבחים צ ע"א). ועדיין יש לשאול: מה עניין לכתוב להקדים עולה לחטאת לצורך הקריאה והלימוד בלבד? (פ' תזריע מצורע תשנ"ו) ואכן תוספות שם תמהים על פירוש רש"י ושואלים: מה עניין הקדימה במקרא אם לא לחידוש דין? ולכן מביאים את פירושו של רבנו חיים הכהן, ש"למקראה" פירושו: לקריאת שם, שגזירת הכתוב היא שהיולדת צריכה להקדיש את העולה לפני החטאת, אף־על־פי שבשאר חטאות הבאות עם העולות מקדישים תחילה את החטאת. עיין שם.
		את צרעת הבתים ואת צרעת הבגד קשה לתאר בימינו, שכן עיון בפרטי הדינים של נגעי בתים ובגדים מראה כי סגנון הבניה ותעשיית הביגוד של ימינו, עושה הלכות אלו לדברים שאינם מעשיים. והרי מעט מפרטי ההלכות (ראה מסכת נגעים פרק יב): <b>בנגעי בגדים -</b> העורות והבגדים הצבועים בידי אדם - אינם מיטמאים בנגעים. <b>ובנגעי בתים -</b> בית שיש בו פחות או יותר מארבע זוויות - אינו מיטמא בנגעים, אם אחד מכתלי הבית מחופה מבפנים בשיש או בלבנים - אין הבית מקבל טומאת נגעים, אין בית מיטמא בנגעים אלא אם כן היו כל שלושת הדברים - אבנים, עצים ועפר - בכל אחד מכתליו, בשעה שנולד בו הנגע, ועוד. דומה שיש כאן כר נרחב לבעלי הגות. (פ' תזריע מצורע תש"ס) וראה סנהדרין (עא ע"א) שם מובאת שיטה הסוברת ש"בית המנוגע - לא היה ולא עתיד להיות. ולמה נכתב? דרוש וקבל שכר". (הערת ר' גרשון באס שי')
@11יג	@22א	חז"ל (ערכין טו-טז) מבארים כי הצרעת באה כעונש על עברות שונות, ובייחוד על לשון הרע: אמר רבי יוסי בן זימרא: כל המספר לשון הרע - נגעים באים עליו... אמר ריש לקיש: מאי דכתיב "זאת תהיה תורת המצרע" - זאת תהיה תורתו של מוציא שם רע... אמר רב שמואל בר נחמני אמר רבי יוחנן: על שבעה דברים נגעים באין: (א) על לשון הרע (ב) ועל שפיכות דמים (ג) ועל שבועת שוא (ד) ועל גילוי עריות (ה) ועל גסות הרוח (ו) ועל הגזל (ז) ועל צרות העין. ע"כ. חז"ל מבססים את דבריהם על כמה אירועים במקרא המוכיחים כי הצרעת משמשת עונש ביד ה' על עברות שונות: גיחזי נענש בה על רדיפת הבצע שלו ועל שנשבע שבועת שווא לנעמן (מלכים ב' ה); עוזיהו נענש בצרעת על כך שניגש להקטיר במקדש על אף מחאות הכהנים (דברי הימים ב' כו, טז-כא). ומעניין הדבר, שדווקא מעשה מרים, שנענשה בצרעת על שדיברה במשה (במדבר יב, י), אינו מובא שם בגמרא בערכין. (פ' תזריע מצורע תש"ס) לשאלה זו נדרש הרב איתן שנדורפי שי' במאמרו "חטא מרים ועונשה" ("נשמה של שבת" - אוסף מאמרים תורניים לזכרו של הרב אליהו שלמה רענן זצוק"ל עמ' 512), שם מונה מספר תירוצים, בהם: (א) ממרים אין ראיה מוחלטת, שכן אפשר שנענשה דווקא בגלל שדיברה במשה רבנו ("שאילת שלום" לרבי ישעיה פיק ברלין, מבעלי מסורת הש"ס, לשאילתות פרשת מצורע, שאילתא פח אות קד, במהדורה עם פירוש "העמק שאלה" לנצי"ב). (ב) ממרים אין ראיה מוחלטת שכן אפשר שנענשה דווקא בגלל מעלתה. (ג) הגמרא רצתה ללמד שחומרת העונש מגיעה עד כדי מצורע מוחלט. ואילו מרים היתה "רק" מצורע מוסגר ("פורת יוסף" ו"מראה כהן" בהסכמתם לספר "שמירת הלשון"). (ד) לפי מסקנת הסוגיא עולה שרק על לשון הרע שנתקוטטו על ידה באים נגעים. וכיון שבמקרה של מרים לא נתקוטטו על ידה, אדרבה, התורה הדגישה "והאיש משה ענו מאד מכל האדם אשר על פני האדמה" (במדבר יב, ג) וביאר הרמב"ן "כי הוא לא יענה על ריב לעולם אף אם ידע" (נצי"ב בביאורו "העמק שאלה" על השאילתות, שאילתא פח אות כז).
		כהקדמה לפרשת נגעים ראוי לעיין בדברי רמב"ם בסוף הלכות טומאת צרעת, ר"ע ספורנו ויקרא (יג, מז) ורש"ר הירש בסוף פרשת תזריע (עמ' ריג), ולעומתם עומדים דברי רמב"ן (יג, ג), ואלו דבריהם:
		רמב"ם בסוף הלכות טומאת צרעת מביא מספר עקרונות:
		(א) התורה קראה "צרעת" לאמור באדם, בבגדים ובבתים בשותפות השם. (לובן עור האדם קרוי צרעת, ונפילת קצת שיער הראש או הזקן קרויה צרעת, ושינוי עין הבגדים או הבתים קרוי צרעת).
		(ב) הצרעת אינה ממנהגו של עולם אלא <b>אות ופלא היא בישראל</b> כדי להזהיר מלשון הרע.
		(ג) המספר לשון הרע - תחילה משתנים קירות ביתו. אם חזר בו - יטהר הבית, אם עמד ברשעו עד שהותץ הבית - משתנים כלי העור שבביתו שהוא יושב ושוכב עליהם. אם חזר בו - יטהרו, ואם עמד ברשעו עד שישרפו - משתנים הבגדים שעליו. אם חזר בו - יטהרו, ואם עמד ברשעו עד שישרפו - משתנה עורו ויצטרע ויהיה מובדל ומפורסם לבדו עד שלא יתעסק בשיחת הרשעים שהוא הליצנות ולשון הרע.
		(ד) חמור הוא עוון לשון הרע ועל כן מזהירה התורה ואומרת "השמר בנגע הצרעת... זכור את אשר עשה ה' אלהיך למרים בדרך" (דברים כד, ח-ט), הווה אומר: התבוננו מה אירע למרים הנביאה שדיברה באחיה שהיתה גדולה ממנו בשנים וגידלתו על ברכיה וסיכנה את עצמה להצילו מן הים והיא לא דברה בגנותו אלא טעתה שהשוותו לשאר נביאים. ואמנם משה רבנו לא הקפיד על כל הדברים האלו, שנאמר "והאיש משה ענו מאד" (במדבר יב, ג), ואף־על־פי־ כן מיד נענשה בצרעת.
		(ה) הנכשל בלשון הרע עלול להדרדר עד מאוד ולהגיע עד כדי כפירה בה'. ראוי למי שרוצה לכוון אורחותיו, שיתרחק מישיבה עם רשעים ודיבור עמהם כדי שלא יתפס ברשתם ובסכלותם, שהרי דרך ישיבת הלצים הרשעים - בתחילה מרבים בדברי הבאי, כענין שנאמר "וקול כסיל ברב דברים" (קהלת ה, ב), ומתוך כך באים לספר בגנות הצדיקים, כענין שנאמר "תאלמנה שפתי שקר הדֹברות על צדיק עתק" (תהלים לא, יט), ומתוך כך יהיה להם הרגל לדבר בנביאים ולתת דופי בדבריהם, כענין שנאמר "ויהיו מלעִבים במלאכי האלהים ובוזים דבריו ומתעתעים בנבִאיו" (דברי הימים ב' לו, טז), ומתוך כך באים לדבר באלהים וכופרים בעיקר, כענין שנאמר "ויחפאו בני ישראל דברים אשר לא כן על ה' אלהיהם" (מלכים ב' יז, ט), והרי הוא אומר "שתו בשמים פיהם ולשונם תִּהלך בארץ" (תהלים עג, ט) - מי גרם להם לשית בשמים פיהם? לשונם שהלכה תחילה בארץ. זו היא שיחת הרשעים שגורמת להם ישיבת קרנות וישיבת כנסיות של עמי הארץ וישיבת בתי משתאות עם שותי שכר.
		(ו) לעומת זאת - שיחת כשרי ישראל אינה אלא בדברי תורה וחכמה, לפיכך הקדוש ברוך הוא עוזר על ידם ומזכה אותם בה, שנאמר "אז נדברו יראי ה' איש אל רעהו ויקשב ה' וישמע ויכתב ספר זכרון לפניו ליראי ה' ולחֹשבי שמו" (מלאכי ג, טז).
		<b>בדומה כתב ר"ע ספורנו (להלן יג, ב): שאת או ספחת או בהרת -</b> כולם מיני צרעת ומראיהן לבן כמו שבא בקבלה. ואין בהן ממיני הצרעת שסיפרו הרופאים, זולתי המורפיא"ה והאלבאר"ם והנתק. אמנם שאר מיני הצרעת החזקים שסיפרו, שהם סרטן לכל הגוף בכלל, והם נוטים אל האודם והשחרות, לא תטמאם התורה כלל. כי אלה הארבע מראות לבדנה שסיפרו ז"ל, שהן שאת ותולדתה, בהרת ותולדתה - באות בתוכחות על עוון, כאמרם ז"ל (ברכות ה ע"ב): "כל שיש בו אחד מארבע מראות הללו אינן אלא מזבח כפרה", אבל שאר מיני הצרעת שסיפרו הרופאים לא יהיו בעמנו כלל על צד "מזבח כפרה", אם לא יהיה עמנו בתכלית הקלקול חס ושלום כשאר מדוי מצרים הרעים, או מצד חטא בהנהגת המאכל והמשתה וזולתם, ולא תהיה בהם טומאה כלל.
		ולהלן (שם, מז), הוסיף לבאר מדוע טומאת צרעת אינה שייכת אצל אומות העולם ומדוע אין זכר לנגעי הצרעת בימינו:
		(א) העיד הכתוב שלפעמים יהיה זה כפלא בבגדים ובבתים, וזה להעיר אוזן הבעלים על עבירות שבידם... וכל זה בחמלת ה' על עמו.
		(ב) וכן קבלו ז"ל שאין בגדי גוים מטמאים בנגעים... - בחר (ה') באומה הישראלית כאמרו "בך בחר ה' אלהיך להיות לו לעם סגלה" (דברים ז, ו), וזה מפני שתקוות המכוון מאתו יתברך היא יותר ראויה ומצויה באישי זאת האומה ממה שתהיה באישי זולתה, כי אמנם מציאות הבורא ואחדותו נודע בקצתה ומקובל בכולה מהאבות, כאמרו "נודע ביהודה אלהים בישראל גדול שמו" (תהלים עו, ב)... ובחמלתו עליהם כשיהיה הרוב מהם לרצון לפניו, אמר לעורר היחידים מהם, ראשונה - בנגעי בגדים, אשר עליהם באה הקבלה שאין בגדי גוים מטמאין בנגעים, וכשלא יספיק זה - יעוררם בנגעי בתים, אשר בהם גם כן לא יבא נגע צרעת בטבע כלל...
		(ג) וכאשר לא עלו הדורות למדרגה ראויה לחמלה זו, אין זכרון לראשונים שנמצאו לעולם נגעי בתים, עד שאמרו קצתם ז"ל (סנהדרין עא ע"א) שלא היו לעולם.
		<b>רש"ר הירש בסוף פרשת תזריע:</b> הלכות נגעים - יותר מכל שאר חלקי התורה - שימשו מקור לדעות המשובשות על "אופיים הסניטרי של חוקי תורת משה". אכן המבט השטחי יכול למצוא סימוכין לכך... נעיין אפוא בדיני נגעים - בכלליהם ובעיקרי פרטיהם; נראה, אם יש בהם כדי לאפשר את ההנחה על אופיין הסניטרי של הלכות אלה. ע"כ. בהמשך דבריו מאריך רש"ר הירש להוכיח כי נגע הצרעת אינו מחלה מדבקת הדורשת בידוד, אלא מעין כתב סתרים אלקי, שפיענוחו מוטל על הכהן והוא נובע מהתנהגותו המוסרית של האדם כלפי התורה ולא ממצבו הגופני. עיין שם.
		<b>רמב"ן (יג, ג) כותב לעומתם:</b> התורה רצתה בטהרת ישראל ובנקיות גופם, והרחיקה החולי הזה מתחילתו, כי המראות האלו אינן עדיין צרעת גמורה אבל תבאנה לידי כך. ויאמרו הרופאים בספריהם: הבהרות נירא מהן מהצרעת. ולכך יאמר הכתוב בהן בתחילתן "נגע צרעת", כלומר מכה של צרעת, איננה צרעת גמורה, ובהיות סימני הטומאה גמורין לאחר ההסגר שיאמר "צרעת היא", יתכן שהיא צרעת גמורה. ע"כ. לדעתו אם כן הצרעת היא מחלה רפואית לכל דבר ואיננה רק אות ופלא כפי שהתבטא הרמב"ם. (פ' תזריע מצורע תש"ס)
		והנה על דעת רמב"ם והסוברים כמותו יש לשאול מדברי הגמרא (כתובות עז ע"ב): "אמר רבי יוחנן, מפני מה אין מצורעין בבבל? מפני שאוכלין תרדין ושותין שכר ורוחצין במי פרת". הרי לך שהצרעת היא עניין פיזיולוגי. ואילו על הדעה שמדובר בתופעה טבעית יש לשאול מדברי חז"ל בויקרא רבה (יז, ו) לעניין נגעי בתים: תני רבי שמעון בר יוחאי: כיון ששמעו כנענים שישראל באים עליהם, עמדו והטמינו ממונם בבתים ובשדות. אמר הקדוש ב"ה: אני הבטחתי לאבותיהם שאני מכניס את בניהם לארץ מלאה כל טוב, שנאמר: "ובתים מלאים כל טוב" (דברים ו, יא). מה הקב"ה עושה? מגרה נגעים בביתו, והוא סותרו ומצא בו סימא (אוצר). ע"כ. יוצא שאין דעת חז"ל הומוגנית, אלא מר כדאית ליה ומר כדאית ליה.
		והנה עתה שמתי לב שלכאורה גם רש"י להלן (יד, ד), בנוגע לטהרת המצורע, נוקט כשיטת רמב"ם וסיעתו, ושם הוא מסתמך על דברי גמרא (ערכין טז ע"א וע"ב) ותנחומא בפרשת מצורע (ג), וזו לשונו: לפי שהנגעים באין על לשון הרע, שהוא מעשה פטפוטי דברים, לפיכך הוזקקו לטהרתו צפרים, שמפטפטין תמיד בצפצוף קול. ועץ ארז - לפי שהנגעים באין על גסות הרוח. ושני תולעת ואזוב - מה תקנתו ויתרפא, ישפיל עצמו מגאותו, כתולעת וכאזוב. (פ' תזריע מצורע תשנ"ט) הערת הרב איתן שנדורפי שי': אמנם נחלקו רמב"ן וספורנו האם הצרעת שהתורה דיברה עליה היא הצרעת שהרופאים מדברים עליה, אך דומה כי בשאלה אם הצרעת היא "אות ופלא בישראל" או שמא מחלה טבעית, בזה כולם מודים. הרמב"ם (בסוף הלכות צרעת), בדברו על הצרעת כתופעה רוחנית נסית, דיבר רק על צרעת הבגדים והבתים ("וזה השינוי האמור <b>בבגדים ובבתים</b>, שקראתו תורה צרעת בשותפות השם, אינו ממנהגו של עולם, אלא אות ופלא היה בישראל כדי להזהירן מלשון הרע"). ולזה מודה גם רמב"ן (יג, מז - "<b>והבגד</b> כי יהיה בו נגע צרעת - זה איננו בטבע כלל ולא הווה בעולם, וכן <b>נגעי הבתים</b>"). ומה שכתב רמב"ן כי הצרעת היא מחלה רפואית, זה ביחס לצרעת אדם, אותה מוצאים אנו במקרא, גם אצל גויים.
		מכל מקום נראה ודאי שגם צרעת עור הבשר אינה מחלה טבעית רגילה, שכן כתב רש"י (יג, יד): וביום הראות - מה תלמוד לומר "וביום" (מדוע לא כתוב רק 'ובהראות')? ללמד שיש יום שאתה רואה בו, ויש יום שאין אתה רואה בו. מכאן אמרו: חתן נותנים לו כל שבעת ימי המשתה לו ולכסותו ולביתו, וכן ברגל נותנים לו כל ימי הרגל. ע"כ. והרי אין לך זמן שבו מתכנסים המונים מבני ישראל יחדיו, יותר מאשר ברגל, וכיצד התירה התורה למצורע להיות עם כל עם ישראל דווקא ברגל? על כרחנו שאין מדובר כאן במחלה מדבקת, אלא במחלה רוחנית. וראה "בינה במקרא" (עמ' 124).
		ועתה קשים לי דברי רמב"ם שם באשר לצרעת מרים: ועל ענין זה מזהיר בתורה ואומר "השמר בנגע הצרעת", "זכר את אשר עשה ה' אלהיך למרים" וכו', והרי אצל מרים הצרעת היתה מיד בגופה, ולא תחילה בבגדיה, אף כי ניחא שלא היתה בבית, שכן היו במדבר. (פ' תזריע מצורע תשס"ג)
		עוד שאלתי את עצמי: אימתי תקפות המצוות הקשורות בנגעי הצרעת? והנה בהלכות טומאת צרעת לרמב"ם (יא, ו) כתוב: "טהרת מצורע זו נוהגת בארץ ובחוצה לארץ, בפני הבית ושלא בפני הבית" וכו'. וב"ספר החינוך" כתוב: "בכל זמן שיהיו לנו כהנים בקיאין רואין אותם" (מצוה קסט) וב"מנחת חינוך" שם (יד): "...נפקא מינה אפילו בזמן הזה דצריך פריעה ופרימה, ואסור לכנוס לירושלים". ולא ידעתי, מדוע יש צורך ב"כהנים בקיאין", הרי די בחכם בקי וכהן המדבר?
		בעל "תפארת ישראל", בהקדמתו למסכת נגעים (אות לט), מספר ששאל את רבי עקיבא איגר: למה לא נוהגים בזמן הזה דיני צרעת? ואמר לו, שגם הוא תמה בזה ואין לו תירוץ המתקבל על הדעת, והוא מתרץ, דכיון שאין לנו כהנים מיוחסים, לא נוכל לסמוך על חזקת כהונתו לעבור כמה לאוים - להעביר תער על זקנו ופאת ראשו. עיין שם. ובספר "תולדות אדם" (ח"ב פ"ב) מסופר שפעם זרחה צרעת קטנה על רגלו של הגאון רבי זלמן מוולוז'ין והרופא אמר שצריך לחתכה. הגאון רבי זלמן השיב כי יש לזה מראה בהרת ולדעתו איסור לאו של קציצת בהרת נוהג גם בזמן הזה. ומרן ה"חפץ חיים" (שמירת הלשון, שער הזכירה פרק ו) הביא בשם "ספר הקנה" שבימינו במקום צרעת נענשים בעניות. סיכום השיטות בשאלת דין מצורע בזמן הזה ניתן למצוא ב"תורה שלמה" לפרשת שמות (מילואים עמ' רנה סימן יח). עיין שם. (פ' תזריע מצורע תשס"ג) ובאשר למהות הצרעת ראה דברי הרב פרופ' אברהם שטינברג שי' באנציקלופדיה ההלכתית רפואית ח"ו עמ' 14 (ערך עור ותוספותיו).
	@22ג	<b>רש"י ד"ה עמק מעור בשרו.</b> ראה להלן (כ-כא). (פ' תזריע תשמ"ט)
	@22ד	<b>רש"י ד"ה ועמק אין מראה, לא ידעתי פירושו. ע"כ.</b> וראה רמב"ן לפסוק ג ו"שפתי חכמים" (אות צ), שבגלל ששערה לא הפך לבן, לכן אין המראה עמוק מן העור, כי השיער השחור מבטל את עומק מראה הנגע. וקצת קשה לי על רש"י, שהרי מפסוקנו היה צריך לדעת, שקביעתו האקסיומאטית בפסוק ג (ד"ה עמק מעור בשרו) אינה מוחלטת, וכי היא צריכה הגדלה כלשהי, וכדברי רמב"ן, ואילו מדבריו נראה כאילו יש כאן שני כתובים המכחישים זה את זה, ומכיון שהוא נוקט כראשון, ממילא השני מוקשה. ומסתבר שאומר כן משום מה שציטט בפסוק הקודם מ"תורת כהנים", שהרי גם כאן אומר הכתוב, "בהרת לבנה", והנה לובן זה אינו עמוק מסביבתו. וראה מהר"ם ור"ע ספורנו על אתר, שתירצו כל אחד בדרכו. וראה "תורה תמימה" (פסוק ב, אות ט) שכתב: וטעם הדבר שמראה הלבן נראה עמוק, נראה משום דעיקר כח הראיה שבעין הוא בשחור שבו, ולכן כתבו הטבעיים שדבר שחור מקבל הראיה יותר מדבר לבן, ולפי זה, כשרואה דבר לבן ושחור ביחד נראה לו כמו שהשחור קרובה אליו יותר מהלבן, וזהו הענין שמראה הלובן עמוק, כלומר רחוק. והנה לפי זה, אם אין מראה הלבן עמוק, סימן הוא שאין הלובן לבן ממש אלא רק נראית כלבנה, משום דאם היה לבן ממש בודאי היה המראה נראה עמוק, אחרי כי כפי שבארנו הוי העמקות בחינה על אמיתת מראה הלובן, וזה פירוש הפסוק הסמוך "ואם בהרת לבנה היא ועמוק אין מראה", רצונו לומר: אם היא לבנה כזו שאין מראה עמוק - סימן הוא שאין לבנוניתה לבן ממש אלא רק נראית לבנה, וכמו שיש הרבה סימני טומאה... ובכן קשה עלי להבין מה שכתב רש"י בפסוק ד הסמוך: ועמוק אין מראה - לא ידעתי פירושו, עכ"ל... והלא לפי מה שכתבתי יתפרש הענין כפשוטו, שאם היא בהרת לבנה כזו שאין מראה עמוק - סימן הוא שאינה לבנה ממש, ורק נראית כלבנה וכמו שכתבתי. וצ"ע. (פ' אחרי מות תשמ"ט, פ' תזריע מצורע תשנ"א, תשנ"ג, תשנ"ט)
	@22ה	<b>רש"י ד"ה בעיניו, במראהו ובשיעורו הראשון. ע"כ.</b> ראה "שפתי חכמים" (אות ר). ואולי עניינו של רש"י לבאר את לשון הרבים, שהרי צריך היה לומר "עמד בעינו", ועל כן מזכיר שני דברים שלא השתנו. (פ' תזריע תשמ"ט)
	@22ו	<b>רש"י ד"ה כהה, הוכהה ממראיתו, הא אם עמד במראיתו או פשה, טמא. ע"כ.</b> רמב"ן גורס ברש"י: ולא פשה. ואכן זה סביר יותר, לפי המשנה במסכת נגעים (פ"א, מ"ג) שהעומד במראהו בסוף השבוע השני - פוטרים אותו והוא טהור, אם לא פשה. וראה הסברו של רא"ם המקיים גרסתו של רש"י ("או פשה") ומבאר שרש"י כתב כאן לפי פשוטו של מקרא, שמשמע שרק אם כהה הנגע ולא פשה - מטהרים אותו, והוסיף: תמצא בכמה מקומות שפירש (רש"י) המקראות דלא כהלכתא, להיותם קרובים לפשוטו של מקרא. (פ' תזריע מצורע תשנ"ו)
		<b>רש"י ד"ה מספחת, שם נגע טהור. ע"כ.</b> בניגוד ל"ספחת" (פסוק ב) שהיא נגע טמא. (פ' תזריע תש"ס)
	@22ח	<b>רש"י ד"ה צרעת, לשון נקבה. ד"ה נגע, לשון זכר. ע"כ.</b> כך בכמה חומשים, ואילו בחומש "המאור" הרי זה דיבור אחד - ד"ה צרעת, לשון נקבה, נגע לשון זכר. ע"כ. וגם לפי זה קצת קשה, למה המהדיר משייך דיבור זה לפסוק ח ולא לפסוק ט ובסדר הפוך. ומכל מקום קשה לשון הכתוב "תהיה" שבריש פסוק ט דווקא אחר שרש"י קבע מה שקבע, שכן לפי זה היה צריך לומר כאן: יהיה, מכיוון שהוא מוסב על הנושא "נגע" שהוא לשון זכר. (פ' תזריע תשנ"ה, תשנ"ז, תזריע מצורע תשנ"ו, תשנ"ט) וראה "לשון חיים" שכתב: דקשה, לעיל (פסוק ג) כתוב "נגע צרעת הוּא", לשון זכר. וכאן כתוב "צרעת הִוא", לשון נקבה. לכן פירש רש"י, כי לעיל עולה תיבת "הוּא" על תיבת "נגע", דנגע הוי לשון זכר, וצרעת הוי לשון נקבה. וגם טעמי המקרא מורים כן, שכן לעיל (פסוק ג) כשנאמר "נגע צרעת הוּא", הטעמים הם "מרכא טפחא אתנחתא", הרי שתיבות "נגע צרעת" מחוברות בטעמים מחברים, כשתיבת "צרעת" נסמכת אל תיבת "נגע", כאילו "צרעת" היא שם תואר ל"נגע", ועל כן מוסבת תיבת "הוּא" על תיבת "נגע". ואילו להלן (פסוק כ) נאמר "נגע צרעת הִוא", כיוון שהתיבות "נגע־צרעת" [מחוברות במקף] ומוטעמות ב"מרכא" ותיבת "הִוא" ב"טפחא", ועל כן מוסבת תיבת "הִוא" על תיבת "צרעת". ובפסוק ט נאמר "נגע צרעת כי <b>תהיה</b> באדם" - לשון נקבה, אף־על־פי ש"נגע" לשון זכר הוא, משום שהסומך "צרעת" (לשון נקבה) קרוב לפועל, כמובא ב"דעת מקרא".
	@22ט	<b>"נגע צרעת כי תהיה".</b> ראה מה שכתבתי לפסוק ח. (פ' תזריע מצורע תשנ"ט)
	@22י	<b>"והנה שאת לבנה בעור והיא הפכה שער לבן".</b> קשה לי על מה מוסבת תיבת "והיא", שהרי "שאת" - נושא המשפט - הוא נגע לבן, ואינו יכול להפוך לבן, ראה בריש הפרשה. וראב"ע פירש כי השאת הלבנה הפכה את השיער ללבן. (פ' תזריע מצורע תשס"ו)
	@22יב	<b>"...את כל עור הנֶגע".</b> הכוונה: את כל עורו של הנגוע, כמבואר ברס"ג. וכך מפרש גם ר' מנחם בולה ב"דעת מקרא". (פ' תזריע תשס"ה)
	@22יד	<b>רש"י ד"ה וביום, ...ולאיצטליתו ולכסותו וכו'.</b> ולא ידעתי, מה בין איצטליתו לכסותו. וראה "שפתי חכמים" (אות י). (פ' תזריע מצורע תשס"ו)
	@22טו	<b>רש"י ד"ה צרעת הוא, הבשר ההוא. ע"כ.</b> קצת קשה לקבל דברי רש"י אלה, שהרי הבשר החי סימן צרעת הוא ולא צרעת, ורש"י מבאר כך בשל לשון זכר! (פ' תזריע מצורע תשנ"ו)
	@22יח	<b>רש"י ד"ה שחין, לשון חמום וכו'.</b> רש"י מבקש לומר שהשם "שחין" נגזר מלשון חמים, וכפי שכבר אמר בספר שמות (ט, ט ד"ה שחין): לשון חמימות, וכו'. (פ' תזריע מצורע תשנ"ח, תשנ"ט)
	@22יט	<b>רש"י ד"ה או בהרת וגו', ...אלא פתוך ומעורב בשתי מראות, לובן ואודם. ע"כ.</b> וראה "שפתי חכמים" (אות נ) שבשבועות (ו ע"א) מבאר רש"י פתוך - מעורב. ואמנם כן הוא, ולפי זה קשה לי: לשם מה משתמש רש"י כאן בשתי מילים זהות בזה אחר זה, ומה גם שהאחת - הראשונה - אינה ידועה לכל? (פ' תזריע תשמ"ט) הערת ר' חזקי פוקס שי': לגבי כפילות המילים, נראה שהפיסוק הנכון ברש"י הוא: "אלא פתוך, ומעורב בשתי מראות", כלומר רש"י מבאר שהנגע איננו לבן חלק אלא מעורב (בלשונו 'פתוך'), ומבאר שהעירוב הוא בשתי מראות של אדום ולבן. ונראה שרש"י משתמש בלשון 'פתוך' למרות שאינה מצויה מפני שזו לשון חז"ל (שבועות ו ע"א; חולין קיב ע"א).
		<b>"...ונראָה אל הכהן".</b> ר' מנחם בולה ב"דעת מקרא" מעיר שיש כאן עבר מהופך, ואכן הערה נחוצה. אך משום מה אינו נוגע בשאלה המתבקשת, למה "ונראה" ולא: והראה, כמו ביתר המקומות. ומכל מקום זה כמדומני הנפעל היחיד בפרשה כולה. (פ' תזריע תשס"ה)
	@22כ	<b>רש"י ד"ה מראה שפל, ואין מַמָּשָׁהּ שפל... הוא נראה שפל ועמוק כמראה חמה עמוקה מן הצל. ע"כ.</b> לא ידעתי, למה הכתוב משנה כאן לעומת פסוק ג למעלה, שם בא לשון "עמק" ולא שפל. ועוד יותר מעניין השינוי ברש"י - כאן הוא מוסיף "ואין ממשה שפל", מה שאינו שם בד"ה עמק מעור בשרו; ועוד: שם בפסוק ד (ד"ה ועמוק אין מראה) מעיר רש"י בגילוי הלב האופייני - "לא ידעתי פירושו", בעוד שכאן הוא מרחיב את פירוש המקרה החיובי, וכאמור, אין הוא חוזר על ההערה שהעיר בפסוק ד שם. (פ' תזריע מצורע תשמ"ז)
		בשבת למדתי עניין זה עם הליכטנשטטים שי' והם טענו פה אחד, כי למדו, הן בפיסיקה הן בציור, שבמציאות נכון היפוכו של דבר. וראוי לבדוק. (פ' תזריע מצורע תשנ"א)
	@22כא	<b>"...ושפלה איננה מן העור והיא כהה".</b> לפי שעה לא מובן לי פשוטו של מקרא. אם יש כאן לובן כאמור בפסוק יט, הרי המראה שפל מן העור, כפי שרש"י קבע באורח אקסיומאטי (ג ד"ה עמק מעור). ועוד: "והיא כהה", כלומר אין לובן ואין שער לבן - אם כן, מה יש כדי לטמא? והנה ב"דעת מקרא" מבואר: אם יראה הכהן את השאת או את הבהרת (המוזכרות בפסוק יט) והיא חלשה מן הלובן המינימלי, שהוא אחד מסימני הצרעת. כלומר: הצבע הלבן חלש מן הלובן של קרום הביצה, על הכהן להסגירו למשך שבעה ימים כי יש חשש שהצבע הכהה יבהיר, והשיער יהפך ללבן. (פ' תזריע תשנ"ה)
	@22כג	<b>"...וטהרו הכהן".</b> מוסב על הנגוע ולא על "שאת לבנה או בהרת לבנה אדמדמת" שבה מדובר בראשית הפרשה (פסוק יט) ועליה מוסבים כל הכינויים עד כה. (פ' תזריע מצורע תש"ן)
		והנה רק עתה שמתי לב שההערה הנ"ל נחוצה גם לתיבת "אֹתו" שבפסוק הקודם. (פ' תזריע תשנ"ז)
	@22כח	<b>"...שאת המכוה הוא... צרבת המכוה הוא".</b> נראה שהראשון - קביעת עובדה, דיאגנוזה רפואית, והשני - הכרעה הלכתית. (פ' תזריע מצורע תשנ"ו)
	@22כט	<b>רש"י ד"ה בראש או בזקן, בא הכתוב לחלק בין נגע שבמקום שער לנגע שבמקום בשר וכו'.</b> קצת קשה לי שרש"י אינו מתייחס ליתר המקומות השעירים שבגוף האדם, וממקומות הביניים כגון גב היד. (פ' תזריע מצורע תשנ"ו)
	@22לב	<b>"...צהֹב...".</b> ותרגם אונקלוס: סומק. מסתבר שמכאן הביטוי "אַ געלער" ביידיש בשביל אדמוני (ג'ינג'י בלעז), שכן בדרך כלל רגילים לתרגם "צהב": Gelb. וראה רש"י להלן (לז ד"ה ושער שחר) "צהוב כמו זהוב". (פ' תזריע מצורע תשנ"ו)
	@22לז	<b>רש"י ד"ה ושער שחר, מנין אף הירוק... תלמוד לומר "ושער" וכו'.</b> הדרשה היא כאילו הו"ו יתירה, אך כלום אמנם כן? והרי אי אפשר בלעדיה. והנה "אליהו רבה" על מסכת נגעים (פ"י, מ"ג) מבאר שכיון שכתוב "ושער שחר צמח בו", ולא כתוב "וצמח בו שער שחר" כפי שכתוב אצל שיער צהוב "ובו שער צהב" (פסוק ל) "ולא היה בו שער צהב" (פסוק לב), מזה למדו שהו"ו של "ושער שחר" בא לרבות כל שיער לבד מצהוב, ורק בצהוב הכוונה דווקא צהוב. ובאשר ללשון "ירוק" שברש"י כאן - משמעו צהוב, והוא בגוון אחר מן הצהוב שהוא סימן לטומאה, שכן ההוראה הקדומה של "ירוק" היא: צהוב, כמבואר במסכת כתובות (קג ע"ב) - "פניו ירוקין - סימן רע לו". עיין שם.
		<b>שם. ...ולשון צהוב דומה לתבנית הזהב וכו'.</b> זה שרש"י מבאר לשון צהוב רק כאן ולא למעלה (בפסוק ל), ראה "שפתי חכמים" (אות ק). (פ' תזריע מצורע תשמ"ח)
		<b>רש"י ד"ה טהור הוא וטהרו הכהן, הא טמא שטהרו כהן, לא טהור. ע"כ.</b> ומה יהיה אפוא במקרה של מחלוקת בין המומחה ובין הכהן? (פ' תזריע מצורע תשנ"ג) הערת הגר"א נבנצל שליט"א: דברי הכהן שאינו מומחה בטלים.
	@22לט	<b>רש"י ד"ה בהק, ...כאיש עדשן וכו'.</b> כוונתו לאדם מנומש, וכל נמש כעין עדשה, והיה ראוי לבדוק, אם זה מיצירותיו הבלשניות של רש"י, וגם - למה לא נתקבלה המילה בלשוננו היום. (פ' תזריע מצורע תשנ"ו)
	@22מ	<b>חזקוני ד"ה איש, אין לי אלא איש וכו'</b>. מובאה מ"תורת כהנים". והנה בד"ה הקודם: ואיש כי ימרט ראשו, כתב "לא הזכיר קרח באשה לפי שאין ראשה נקרח", ואם כן אפוא, בשביל מה צריך לרבות אשה לענין זה? (פ' תזריע תש"ס) הערת הרב איתן שנדורפי שי': נראה שכוונתו, שבדרך כלל אין ראש האשה נקרח, אבל אם נקרח, נוהג בה הדין.
		<b>רש"י ד"ה קרח הוא טהור הוא, ...אלא בסימני נגעי עור בשר - בשער לבן ומחיה ופשיון. ע"כ.</b> וראה הערת ר' אברהם ברלינר שכתב: "בשער לבן" אינו בכתבי יד ובדפוסים מוגהים והוספת תלמיד טועה הוא, שהרי שנינו בנגעים (פ"י, מ"ו ומ"י) שמטמא רק בשני סימנין - במחיה ובפסיון, ונפקי לה גם ב"תורת כהנים" מקרא. וכן ב"ספר הזכרון". אך גירסת דפו"ר היא כמו שלפנינו, אלא שהתיבה "מחיה" באה שם בלא ו"ו. (פ' תזריע מצורע תשנ"א)
		ראה בחומש "רב פנינים" בלקט תחת הכותרת "עניני טומאת נגעים וטהרתם" התבטאויות קשות מאוד נגד קרחים למיניהם, וחבל שאינו מזכיר מקורו, ומכל מקום קשה לקבל דברים אלה. (פ' תזריע תשמ"ט)
	@22מב	<b>"בקרחתו או בגבחתו".</b> מלמד שאין קרחת וגבחת מצטרפות זו עם זו ואין פושות מזו לזו. (תורת כהנים). ולא ידעתי, מהו הקו המפריד בין השתיים. (פ' תזריע תשמ"ט)
		וראה רש"י לפסוק מא: ומשפוע קדקד כלפי אחוריו קרוי קרחת. ע"כ. והרי לך תשובה באשר לגבול  שבין השתיים, אף כי בראשים שהם שטוחים למעלה, אין זה סימון מובהק. (פ' תזריע מצורע תשנ"ו)
		אונקלוס מתרגם "בקרחותיה או בגלישותיה" וכן הוא מתרגם בפסוק הבא. אולם להלן (בפסוק נה) הוא מתרגם "בשחיקותיה או בחדתותיה", ומעניין שרש"י מצטט את תרגום אונקלוס בפסוק נה, אך לא כאן. והשיב לי ר' רפאל בנימין פוזן שי', כי להלן מדובר בבגד, ואין קרחת וגבחת שבבגד כטיבן בראש אדם. (פ' תזריע מצורע תשנ"א)
	@22מה	<b>רש"י ד"ה ועל שפם יעטה, כאבל. שפם, שער השפתיים. ע"כ.</b> כדרכו בגמרא, כן גם כאן מבאר רש"י תחילה את העניין ורק אחרי כן את המילה, כלומר תחילה היחידה המקיפה ורק אחר כך הפרט. (פ' תזריע תשמ"ו)
		<b>רש"י ד"ה וטמא טמא יקרא, משמיע שהוא טמא וכו'.</b> וראה "שפתי חכמים" (אות ת) ובוודאי נכון כך. וראה תרגום אונקלוס המתרגם: ולא תסתאבו ולא תסתאבו יקרי. (פ' תזריע מצורע תש"ן)
	@22מו	<b>רש"י ד"ה בדד ישב, שלא יהיו שאר טמאים יושבים עמו וכו'.</b> אבל בהפטרת פרשת מצורע (מלכים ב' ז, ג) נאמר: "וארבעה אנשים היו מצרעים פתח השער, ויאמרו איש אל רעהו" וגו'. ולא ראיתי מי שיעיר על כך. ושמא בשעת סכנה שאני. (פ' תזריע מצורע תשל"ח)
		ובלי רש"י היה אולי אפשר לומר "בדד" פירושו - מבודד מסביבתו הרגילה, אבל לאו דווקא בודד, כלומר הוא נעקר מסביבתו הרגילה מן הטעם שרש"י מביא בשם רבותינו, וזה שהוא יושב עם מצורעים אחרים, לית לן בה.
		והנה ראיתי עכשיו שר' שלום דובער שטיינברג שי' (בספרו "רש"י מפורש") מבאר דברי רש"י כך: שלא יהיו שאר טמאים - זבין וטמאי מת וכדו' יושבין עמו, אבל יושב עם שאר מצורעין. ובלי נדר אשאל אותו למקורו. ומדברי רמב"ם (הלכות טומאת צרעת י, ז): "דין המצורע שיהיה לו מושב לבדו חוץ לעיר", אין ראיה לכאן או לכאן. (פ' תזריע תשמ"ט)
		בשבת אחר הצהריים הלכנו לשלום ורינה. היו שם גם הוריה של רינה, ומחותני ר' מאיר ברכפלד שי' שאל אותה השאלה. משסיפרתי לו ביאורו של רשד"ש, הגיב מיד - וכי שאר טמאים חייבים לשבת מחוץ למחנה? (פ' תזריע תשמ"ט)
		ועתה ראיתי דברי בעל "תורה תמימה" (ויקרא יג, מו אות קצב) שכתב: בגמרא מבואר דהיינו שלא ישב ביחד עם זב וטמא מת הנשלחים גם כן חוץ למחנה, כמבואר בפרשת נשא. ונראה דאי אפשר לפרש בדד ישב שיהיה מובדל גם משאר מצורעים וישב יחידי, משום דאם כן היה לו לומר "גלמוד ישב", דרק לשון זה מורה על יחידי, וכמו שכתוב בראש השנה (כו ע"א), שלנידה קורין גלמודה, אבל "בדד" - יכול להיאמר גם על קבוץ אנשים מובדלים מזולתם, וכמו "הן עם לבדד ישכון" וכדומה. ע"כ. וראה רש"י לבמדבר (ה, ב) ופסחים (סז ע"א) שהצרוע - נשלח חוץ לשלושה מחנות, הזב - מותר במחנה ישראל ומשולח מן השניים, וטמא לנפש - מותר אף בשל לויה, ואינו משולח אלא משל שכינה.
		בעל תורה תמימה הנ"ל מבדיל אם כן בין "בדד" ובין "גלמוד", ולפיכך אין איסור על המצורע לשבת עם מצורעים אחרים, ואם כך הכל אתי שפיר, אלא עצם ההבדלה הזו מנין לו? (פ' תזריע מצורע תש"ן)
		בעיון ב"דעת מקרא" לפסוק במלכים, גיליתי ציון למאמרו המאלף (כרגיל) של ר' יונה עמנואל שי' ב"המעין" ניסן תשד"מ (עמ' 5), והוא מביא שם בין היתר גם אבחנה זו בין "בדד" ו"גלמוד", ובעיקר - שאין כל איסור בישיבת מצורעים יחד (אף כי זה כשלעצמו טעון בירור לפי טעם שילוחו מן המחנה), ולדעה אחרת יש להבחין בין צרעת המחלה וצרעת התופעה הנסית. (פ' תזריע מצורע תשס"א בגני־טל, בשבת שאחרי מסיבת האירוסין של שירה שתח') הערת ר' שמואל עמנואל שי': המקור של ר' שלום דובער שטיינברג שי' שלמצורע אסור לשבת רק עם טמאים מסוג אחר הוא רש"י בפסחים (סז ע"א), ובמלבי"ם על אתר הדברים מבוארים יותר, והוא גם מסביר את ההבדל בין בדד וגלמוד, וזו לשונו: בדד ישב - ...רוצה לומר: הטמא ישב בדד, פירשו חז"ל שבא ללמד שהוא ישב בדד בפני עצמו - מובדל משאר הטמאים, שכבר ידענו שזב וטמא מת, כל אחד יש לו מחנה מיוחדת, כמו שכתוב "ולא יטמאו את מחניהם" (במדבר ה, ג), ולא ידענו ששני מיני טמאים אלה לא ישבו ביחד עם המצורע, לכן אמר שהוא טמא בפני עצמו ויושב בפני עצמו - מובדל משאר הטמאים. ודע שיש הבדל בין בדד ובין גלמוד - היושב גלמוד הוא מרוחק מכל אדם - "ואני שכולה וגלמודה" (ישעיה מט, כא)... אבל היושב בדד אינו מובדל, ויבא גם על אומה שלמה ולשבח - "ה' בדד ינחנו" (דברים לב, יב), "הן עם לבדד ישכן" (במדבר כג, ט), וכן המצורע אינו מובדל מיתר מצורעים, רק מן הטהורים. ע"כ. על כך הוסיף הרב איתן שנדורפי שי' כי בספר "מרגליות הים" על מסכת סנהדרין (קז ע"ב אות טו) מבואר, שכיון שצרעת גיחזי ובניו לא היתה על לשון הרע, מותר היה להם לשבת יחדיו. עיין שם. הערת הגר"א נבנצל שליט"א: אינו נראה לעניות דעתי, דהתורה לא חילקה בזה.
	@22מט	<b>"בעור".</b> יונתן בן עוזיאל תרגם: בצלא. וב"פירוש יונתן" באר: בצלא, פירוש בעור... ומה דלא תרגם משכיה (כמו למשל למעלה ז, ח), יש לומר כי משכיה הוא עור של אדם, אבל צלא הוא עור בהמה. ע"כ. לא הבנתי. הרי שם (למעלה ז, ח) מדובר בעור בהמת קרבן ולא בעור של אדם. (פ' תזריע תש"ס)
	@22נא	<b>"...או בעור לכל אשר יעשה העור למלאכה".</b> כלומר רק עור העומד להיעשות בו מלאכה, כלומר שעיבדוהו לשימוש כלשהו, רק הוא מיטמא בנגעים. (פ' צו תשנ"ו)
	@22נב	<b>רש"י ד"ה בצמר או בפשתים, ...אימריות לשון שפה, כמו אימרא. ע"כ.</b> קצת קשה לי, מה ביאר בזה כאשר מבאר את הטעון ביאור בצורה - אולי קצת פשוטה יותר - של הדבר הטעון ביאור. כלום הקושי הוא בלשון הרבים? (פ' תזריע מצורע תשמ"ח)
		וראה ב"לפשוטו של רש"י" הגורס: אומריות, ומפרש באימרא. ואכן גם בדפו"ר בא לשון אומריות, בשורק. ואם כן אתי שפיר. (פ' תזריע מצורע תש"ן)
		סדר הנגעים שבפרשה - אדם, בגד, בית - אינו עולה בקנה אחד עם דברי רמב"ם שבסוף הלכות נגעי צרעת, לפיהם סדר האזהרות על לשון הרע: בית, בגד, אדם. וראה דברי "אור החיים" הק' (פסוק לד ד"ה כי תבואו) המיישב שאלה זו ואומר: וטעם שלא סידר הכתוב נגע הבית קודם, לצד שנגעי אדם ישנם תיכף ומיד - מהדיבור ואילך נוהגים, ונגעי הבית הוא כי יבואו (אל הארץ), לזה הקדים הצריך תיכף ומיד. ואם תאמר: אם כן היה לו להקדים נגעי בגדים לנגעי אדם ששניהם ישנם מיד? ונראה כי בחר ה' לסדר נגעי בגדים בין נגעי אדם ונגעי בתים לצד שיש בהם דברים שהם שווים בהם לנגעי אדם ויש דברים ששווים לנגעי בתים, כי בשיעור הצרעת - שווים לדין נגעי אדם בגריס ולא כצרעת הבתים שהוא בשני גריסין. ובגוונים - שווים לנגעי בתים - ירקרק או אדמדם ולא בגוון לבן כנגע אדם. (פ' תזריע מצורע תשנ"ד)
@11יד	@22ב	<b>"...והובא אל הכהן, ויצא הכהן אל מחוץ למחנה וראה הכהן" וגו'.</b> מכיוון שהכהן חייב לצאת אל המצורע "אל מחוץ למחנה", מה הבאה אל הכהן יש כאן? ואם כדי לומר שהכהן חייב לראותו, הרי נאמר מיד "וראה הכהן", ובוודאי שאינו יכול לראותו בלא שיבוא או שהמצורע יובא אליו בחוץ. וראה חזקוני המבאר בשני אופנים: (א) והובא דבר טהרתו אל הכהן, אבל המצורע עצמו אסור ליכנס במחנה. (ב) ביום טהרתו מביאין אותו אל קצה המחנה והכהן יוצא לקראתו. ור"ע ספורנו מטעים: שיוכל הכהן בכבוד ובלי רב טורח ללכת לראותו. ולפי התירוץ האחרון עדיין קשה: לכאורה הסדר היה צריך להיות הפוך - תחילה "ויצא הכהן", ורק אחר כך "והובא"? (פ' מצורע תשמ"ו, תשמ"ט, תשנ"ט) הערת ר' שמואל עמנואל שי': אחי ר' יונה זצ"ל כתב בספרו "המעין המתגבר": כידוע מצורע חייב לצאת רק מחוץ לערים מוקפות חומה, אבל בשאר ערי ישראל מותר למצורע להישאר. אם כן, אפשר שעל המצורע שנשאר בעיר נאמר "והובא אל הכהן" - הוא מתייצב לפני הכהן בעירו, אבל לגבי מצורע שהורחק מעירו נאמר "ויצא הכהן אל מחוץ למחנה".
		<b>רש"י ד"ה זאת תהיה תורת המצרע.</b> מן ההכרח להוסיף "וגו'", שהרי הדרשה היא מן התיבה "ביום", היא התיבה הבאה. ואכן כך בחומש רש"ר הירש, ואולם בדפו"ר אין. (פ' תזריע מצורע תש"ן)
	@22ד	<b>"ולקח למִטהר".</b> לא פירש הכתוב, מיהו הלוקח הזה, ותמוה שאין רש"י מעיר כאן, כרגיל, מקרא קצר הוא, או מעין זה. ולכאורה גם חסר פירוש באשר לצורך בציווי, הן בפסוקנו הן בפסוק הבא. וכמו כן לא פירש הכתוב מיהו השוחט (בפסוק ה). (פ' מצורע תשמ"ו) וראה "העמק דבר" שכתב: 'המיטהר' מיבעי. אלא ללמדנו דאפילו אחר יכול ליקח עבורו (על־פי "תורת כהנים")... והוי כמו מחוסרי כפרה דאחר מביא כפרתו, הכי נמי אחר מביא ציפורים. ע"כ. וכן באשר לשחיטה - חז"ל דורשים ב"תורת כהנים": וצוה הכהן - ציווי בכהן ושחיטה בכל אדם, דברי רבי יהודה ברבי יוסי. רבי אומר: אף שחיטה בכהן. ומוסיף הנצי"ב ב"העמק דבר": ואפילו לתנא ב"תורת כהנים" דשחיטה בכהן דוקא, מכל מקום לאו דוקא אותו כהן שיש בכחו לראות הנגע ולטהרו, אלא מצוה לאיזה כהן שישחוט. ע"כ.
		<b>רש"י ד"ה טהרות, לפי שהנגעים באים וכו'.</b> ראה "שפתי חכמים" (אות ד) כנגד דברי רא"ם, ונראים דבריו (בתירוץ הראשון). (פ' מצורע תשנ"ז)
	@22ו	<b>רש"י ד"ה את הצפר החיה יקח אתה, מלמד שאינו אוגדה עמהם וכו'.</b> (א) נראה שדורש גם מן התיבה "אתה" המיותרת לכאורה, ולא כדברי "שפתי חכמים" (אות י). (פ' מצורע תשנ"ז) ואכן כך ברא"ם.
		(ב) קצת קשה לי מדוע אין רש"י מזכיר כאן מה שמציין לדברים (יד, יא) על־פי הגמרא (קידושין נז ע"א) שבניגוד לציפור הנשחטת שמביא המצורע, שהיא אסורה באכילה, הציפור המשולחת כשרה לאכילה. (פ' ראה תשמ"ט)
		<b>"וטבל אותם... על המים החיים".</b> לא מובן לי השימוש במילת היחוס "על" בקשר ל"טבל". (פ' תזריע מצורע תש"ן) וראה "דעת מקרא" שביאר: "על"=עם, כמו: "על חזה התנופה ועל שוק התרומה" (במדבר ו, כ)... רצונו לומר: בתוך התערובת של הדם והמים החיים.
	@22ח	<b>"...וגלח את כל שערו... יגלח את כל שערו".</b> באשר לטיבו של גילוח כפול זה, וכיצד נעשה, ראה רמב"ם (הלכות טומאת צרעת יא, א) שכתב: כיצד מגלחו? מעביר תער על כל בשרו הנראה, אפילו בית השחי ובית הערוה, שיער שעל כל הגוף עד שיעשה כדלעת, שנאמר "את כל שערו". אם כן, למה נאמר "ראשו וזקנו וגבות עיניו"? לרבות כל כיוצא בהן, ולמעט שיער שבתוך החוטם, לפי שאינו נראה. (פ' מצורע תש"ס)
		<b>רש"י ד"ה וישב מחוץ לאהלו, מלמד שאסור בתשמיש המיטה. ע"כ.</b> הביטוי "אהלו" קצת תמוה אחר שלהלן מדובר בבית (פסוק לד ואילך), לכן למדו חז"ל (מועד קטן טו ע"ב): אין "אהלו" אלא אשתו, ומצורע אסור בתשמיש המיטה. (פ' מצורע תשמ"ט)
		<b>"ורחץ בַּמַּיִם וטהר".</b> מהם המים בה"א הידיעה האלה? (פ' מצורע תשנ"ב) על שאלה זו השיב הגר"א נבנצל שליט"א: מים שכל גופו עולה בהם - ארבעים סאה.
		והנה ב"דעת מקרא" לפסוק י בהע' 65 מעיר לגבי "בַּשמן": וכן דרך הלשון ליידע שמות של חמרים, כגון "ותחמרה בחמר ובזפת" (שמות ב, ג). רק קצת תמוה, מדוע מעיר שם ולא בפסוק ח! (פ' מצורע תשנ"ב)
	@22י	<b>רש"י ד"ה ושלשה עשרונים, לנסכי שלשה כבשים הללו, שחטאתו ואשמו של מצורע טעונין נסכים. ע"כ.</b> סדר טהרתו של מצורע הוא כך (רמב"ם הלכות מחוסרי כפרה ד, א): כשיתרפא הצרוע מצרעתו... ואחר כך מקריבין קרבנותיו. ע"כ. ואלו הם קרבנותיו: אשם (כבש), חטאת (כבשה או עוף) ועולה (כבש או עוף). וכאן ישנו דין מחודש. הגם שבדרך כלל עם חטאת ואשם אין מקריבים מנחת נסכים (עשרון של איפה, ונקראת מנחת נסכים, משום שמקריבים אתה גם יין לנסך - ראה מנחות צ ע"ב), ישנו דין מיוחד במצורע המיטהר, שמקריב מנחות נסכים עם חטאתו ואשמו. (פ' מצורע תשמ"ט)
	@22יד	<b>"ולקח הכהן... ונתן הכהן" וגו'.</b> לכאורה תיבת "הכהן" השניה מיותרת. והוא הדין באשר לתיבת "הכהן" הראשונה שבפסוק טו. ואכן דרשו חז"ל (ב"תורת כהנים"): מה נתינה בעצמו של כהן, אף קבלה בעצמו של כהן. ע"כ. ומפסוק טו דרשו (נגעים פי"ד, מ"י) שמצוה שיצוק לתוך כפו של חברו, ואם יצק לתוך כף עצמו יצא. (פ' מצורע תשמ"ו)
		<b>רש"י ד"ה תנוך, גדר אמצעי... והפותרים קורים לו טינדרו"ם. ע"כ.</b> לא ברור לי, מיהם "הפותרים" הללו, ור' חיים דב שעוועל אינו מעיר. אך ב"לפשוטו של רש"י" מבואר כי אלו הפרשנים שרש"י מזכירם כמה פעמים (ראה במדבר לג, נה; מלכים ב' ח, כג; יחזקאל כג, כג). וראה הערה כח שם. (פ' תזריע מצורע תשנ"ו)
		לפי ר' משה קטן ז"ל הרי זה חסחוס (רקמת עצם רכה) שבאוזן. (פ' מצורע תשס"ה)
	@22כא	<b>רש"י ד"ה ועשרון סלת אחד, וכבש זה שהוא אחד, יביא עשרון אחד לנסכיו. ע"כ.</b> אמנם יש כאן הסבר לתיבת "אחד" השנייה, הנראית כאן כמיותרת, שכן היה מספיק לכתוב "ועשרון סלת", וברור הוא שאין העני מחוייב בשלושה עשרונים עבור כבש אחד. (מילת "אחד" הראשונה - "ולקח כבש אחד" - אינה מיותרת, שכן באה ללמדנו כי בעוד העשיר מביא שלוש בהמות - העני מביא כבש אחד בלבד). ובעצם רש"י בפסוקנו הוא המשך לביאורו בדיבור הקודם וכוונתו שגם מפסוקנו ניתן להוכיח שהמנחה הנזכרת עם קרבנות המצורע היא מנחת נסכים, שכולה עולה כליל (לכל אחד משלושת הקרבנות מנחה של עשרון סולת) ולא מנחה הבאה בפני עצמה, שרק קומצה נקרב. לוּ היו שלושת העשרונים סולת שהביא המצורע העשיר (פסוק י) קרבן מנחה לעצמו - גם העני היה מביא אותם, כפי שהביא לוג שמן כמותו. (פ' מצורע תשנ"ב)
	@22כג	<b>רש"י ד"ה ביום השמיני לטהרתו, שמיני לצפרים וכו'.</b> והשווה למעלה (פסוק י), אצל המצורע העשיר, שם אין רש"י מסביר, שהרי הכתוב מתאר את סדר יום הטהרה. (פ' מצורע תשנ"ז)
	@22לג	תרגום אונקלוס: "ומליל ה' עם משה ולאהרן למימר". ראה מש"כ בספר שמות (ו, יג) בשם ר' רפאל בנימין פוזן שי'. (פ' מצורע תשנ"ב)
	@22לד	<b>"כי תבאו אל ארץ כנען".</b> נגעי בתים לא שייך במדבר, ולכן לא נאמר כאן דבר אל בני ישראל, כמו שנאמר למעלה (יב, ב) ולהלן (טו, א). וזה שלא נאמר דבר וכו' למעלה (יד, א), הוא לכאורה משום שתורת המצורע כוללת גם נגעי בתים. (פ' מצורע תשמ"ט)
		<b>רש"י ד"ה ונתתי נגע צרעת, בשורה היא להם... לפי שהטמינו אמוריים מטמוניות... ועל ידי הנגע נותץ הבית ומוצאן. ע"כ.</b> דברי רש"י שיסודם בדברי חז"ל (תורת כהנים; הוריות י ע"א) הופכים לכאורה את צרעת הבית לתופעה לזמן מוגבל, לימי כיבוש ארץ ישראל וחלוקתה. וצ"ע. (פ' תזריע מצורע תשמ"ז)
		ועתה, משראיתי את דברי בעל אור החיים הק', עולה יפה לשון "בשורה היא להם" - כאשר אפשר יהיה, כלומר בארץ ישראל, לא יגע בעל הרחמים בנפשות תחילה, וזה העיקר, אך עניין המטמוניות עדיין קצת קשה, כי למה יזכה בהן דווקא זה שדיבר לשון הרע? (פ' מצורע תשמ"ט) וראה "משכיל לדוד" שכתב: ואף על גב דבאים גם כן נגעי בתים לעונש, וכדאמרינן "אין בעל הנפשות פוגע בנפשות תחילה, אלא תחילה באים על הבתים" וכו', מכל מקום מתחילת ביאתן לארץ מיהא לא באו דרך עונש אלא דרך שכר, וזה רמז כאן הכתוב. (הראני הרב איתן שנדורפי שי')
	@22לה	<b>"ובא אשר לו הבית" וגו'.</b> מכיוון שעקרונית נוהגים דיני צרעת גם בזמן הזה (ראה מה שכתבתי למעלה יג, א), ראוי לברר, מה יהא דינו של גורד־שחקים שאחד מדייריו מוזהר על לשון הרע באמצעות צרעת הבתים. כלום ייהרס כל הבית (פסוק מה)? והנה משנה מפורשת היא במסכת נגעים (פי"ג, מ"ג): בית שנראה בו נגע, היתה עליה על גביו - נותן את הקורות לעליה. כלומר העליה אינה נהרסת עם הבית, וכן כל עמודי הבנין וקורותיו המשמשים להעמדת הקומות העליונות אינם נחשבים כמיוחדים לבית זה ועל כן אין הורסים אותם. (פ' מצורע תשנ"ז)
		<b>רש"י ד"ה כנגע נראה לי בבית, אפילו תלמיד חכם שיודע וכו'.</b> ראה "שפתי חכמים" (אות ח) שכתב: דלימדה תורה דרך ארץ שיאמר לשון ספק, כמו שאמרו חכמינו ז"ל (ברכות ד ע"א): למד לשונך לומר איני יודע. ע"כ. והדברים יפים. וחבל שלקח כללי חשוב כל כך נדחק לסופה של פרשה. (פ' תזריע מצורע תשנ"ג)
		<b>שם. ...לא יפסוק דבר ברור, לומר, נגע נראה לי וכו'.</b> ולא ידעתי, מהי חשיבות אמירתו (נוסח אמירתו) של בעל־הבית, הרי ממילא אין משמעות לדבריו, שהרי רק אמירת הכהן היא הקובעת, כאמור בד"ה הבא, שכל זמן שאין כהן נזקק לו, אין שם תורת טומאה. וצ"ע בדברי "תורת כהנים" (ד, י). (פ' תזריע מצורע תשנ"ד) הערת ר' שמואל עמנואל שי': נראה לי שהשאלה, היא גם התשובה! דווקא בגלל שאין תוקף הלכתי לאמירתו של בעל הבית (אלא רק של הכהן) הרי לכאורה אין צורך בהקפדה בניסוח אמירתו. אם אף־על־פי־כן התורה ציוותה שבעל־הבית יגיד לכהן: "<b>כ</b>נגע נראה לי בבית", הרי זה כדי ללמדנו דרך ארץ! אמרתי פעם לתלמיד חכם מארצות הברית, בעל דעות "קיצוניות", שבא לבקר בארץ, שבארץ ישראל אסור לאמר "נגע נראה לי בבית". זו כעין מצוה התלויה בארץ! (מעין זה מובא בספר "ארצות החיים" של רבי חיים פאלאג'י שער ב אות ז, וכך כתב: משום כבוד ארץ ישראל, בנגעי בתים כתיב "כנגע", שגזרה חכמתו יתברך שלא להחליט עליה שם טומאה, אבל בנגעי אדם ובגדים אין קפידא. הראני ר' גרשון באס שי').
		והנה דרשה זו שהביא רש"י בשם ה"תורת כהנים", משנה מפורשת היא במסכת נגעים (פי"ב, מ"ה): כיצד ראיית הבית? "ובא אשר לו הבית והגיד לכהן לאמר: "כנגע נראה לי בבית!" - אפילו תלמיד חכם ויודע שהוא נגע ודאי, לא יגזור ויאמר: נגע נראה לי בבית, אלא: כנגע נראה לי בבית. ע"כ. פירושים שונים ניתנו למשנה זו ואלו הם:
		תוספות יום טוב (שם) מביא את דברי בעל "שפתי חכמים" שמקורם <b>ברא"ם בשם רבותיו</b> ("למד לשונך לומר: איני יודע"). ושם <b>ברא"ם</b> ישנם שני תירוצים נוספים: (א) מפני דרך ארץ שצריך לנהוג עם הכהן. (ב) שלא ימהר הכהן ויגזור טומאה. לאחר מכן מביא את דברי <b>המהר"ל ב"גור אריה"</b> שכתב: טעם הדבר הזה משום (תהלים קא, ז): "דובר שקרים לא יכון לנגד עיני". דהא כל זמן שלא נזקק לו הכהן - לאו נגע הוא, ואיך יאמר: "נגע נראה לי בבית". ו<b>"תוספות יום טוב"</b> עצמו מתרץ בדרך אחרת: לכך הקפידה התורה, שלא יאמר "נגע נראה לי", כדי שלא יפתח פה לשטן, כדדרשינן (ברכות י"ט ע"א): לעולם אל יפתח אדם פיו לשטן. על דברי ה"תוספות יום טוב" הוסיף בעל <b>"תורה תמימה"</b>: ולולא דבריהם היה אפשר לומר הטעם, כדי שלא יראה כמורה הלכה בפני הכהן, דכן משמע לשון נגע, נגע ודאי, וזה צריך הכהן להורות ולהחליט. ע"כ. והוסיף <b>הרב דוד דוב לבנון שי'</b>: אולי יש כאן עומק יותר מזה. המשנה באה ללמד אותנו, שרק למי שמוטל עליו להשפיע - לרחק או לקרב, לטמא ולטהר - הוא יכול לומר טמא וטהור, אבל אדם שהוא זר לדבר, ואין הטומאה והטהרה תלויות בו, אסור לו לקבוע דעה בדבר אף שנראה לו שהוא מבין ויודע, ויכול להביע דעתו. מפני שרק למי ששייך בדבר, ישנה הסייעתא דשמיא לכוון לאמת ולומר דברים שישפיעו, אחרים אינם מסוגלים לרדת לעומקו של חטא, לדעת טבעו ודרך תשובתו.
		<b>נמצאנו למדים:</b> כמה יקרה אות אחת שבתורה, שממנה למדו רבותינו כמה וכמה הדרכות יקרות: (א) "למד לשונך לומר איני יודע" (רא"ם בשם רבותיו. מובא ב"שפתי חכמים"). (ב) יש לנהוג בדרך ארץ ובענוה ולא לקבוע דבר באופן נחרץ בפני מי שממונה על הקביעה המדוברת (רא"ם בפירושו הראשון). (ג) יש להזהר שלא לקרב דבר רע - הרגעים הספורים הנדרשים לכהן על מנת להכריע יכולים לעכב את הטומאה בעוד כמה רגעים. יש לשמוח על רגעי הטהרה הספורים שנותרו ולא לבטל אותם (רא"ם בפירושו השני). (ד) זהירות מהוצאת דבר שקר - אם הכהן עוד לא קבע שזה נגע צרעת, איך יאמר בעל המראה ש"נגע נראה לו"?! (מהר"ל). (ה) יש להזהר מלחרוץ דין לפני הזמן ובכך לפתוח פה לשטן - אולי יכהה הנגע לפני שיבא הכהן (תוספות יום טוב). (ו) זו לא רק הדרכה מוסרית, אלא זהירות הלכתית מלהורות הלכה בפני הכהן. (ז) אדם שאין לו הסמכות להכריע בין טמא לטהור, אסור לו לקבוע דעה בדבר, כי אין לו הסייעתא דשמיא הנצרכת בהכרעות הרות גורל מסוג זה (הרב דוד דוב לבנון שי'). הערת הרב איתן שנדורפי שי': ראה עוד אצל נחמה ליבוביץ (עמ' 171) וב"אזנים לתורה" על אתר.
	@22לו	<b>רש"י ד"ה ולא יטמא וגו', ...הא לא חסה התורה אלא על כלי חרס שאין להם טהרה במקוה. ע"כ.</b> ואין לומר בכלי חרס שיניחם להשתמש בהם בימי טומאתו (כמו שכתב רש"י לעניין אוכלים ומשקים), שהרי אינו מוכרח להשתמש בכלי חרס בזמן טומאתו, כי יכול להשתמש אז בכלי מתכת שנטהרים במי מקוה, אבל כלי חרס נטהרים רק בשבירה, ומסתבר שאין רצונו להשתמש בהם בימי טומאתו ואחר כך לשברם. אבל האוכלים הרי על כל פנים צריך הוא לאכול גם בהיותו טמא. כך ב"משכיל לדוד". ומקור דברי רש"י במשנה (נגעים פי"ב, מ"ה), ושם ישנה תוספת: אם כך חסה התורה על ממונו הבזוי, קל וחומר על ממונו החביב; אם כך על ממונו, קל וחומר על נפש בניו ובנותיו; אם כך על של רשע, קל וחומר על של צדיק. (פ' מצורע תשמ"ט)
	@22לז	<b>"...ומראיהן שפל מן הקיר".</b> אם כדברי רש"י למעלה (יג, ג ד"ה עמק מעור בשרו) ש"כל מראה לבן עמוק הוא, כמראה חמה עמוקה מן הצל", והוא על־פי שבועות ו ע"ב, כלומר הבהיר נראה עמוק מן הכהה, הרי יהיה מראה הירקרק או האדמדם שבכאן תלוי בצבע הקיר, אם כהה או בהיר ממנו. וקשה לי: הרי קרוב לוודאי שהקירות היו לבנים, וכיצד זה שירקרק או אדמדם נראה שקוע. (פ' תזריע מצורע תשנ"ג) הערת ר' שמואל עמנואל שי': אולי יש הבדל בין מראה ירקרק או אדמדם על רקע של שטח מצומצם ובין שטח רחב, דהיינו בקיר.
	@22מ	<b>רש"י ד"ה אל מקום טמא, ...למדך הכתוב שהאבנים הללו מטמאות מקומן בעודן בו. ע"כ.</b> וראוי לברר, מה טיבו של דין זה: (א) האם רק האבנים או גם העצים והעפר? (ב) מה טיבה של טומאה זמנית זו? (ג) מי קובע את המקום וכיצד הוא מטמא? (ד) האם המקום נטהר עם העברת האבנים למקום אחר? (פ' תזריע מצורע תשמ"ז) דין זה מבואר ברמב"ם (הלכות טומאת צרעת טז, א), וזו לשונו: בית המנוגע - אב מאבות הטומאות. כל הנוגע בו - נטמא, וכן אבנים שחולצין ממנו אחר הסגר או אבנים ועצים ועפר של בית כשנותצין אותו - כולן אבות טומאות, וכל כזית מהם מטמא אדם וכלים במגע ובמשא ובביאה. כיצד? אם נכנס כזית מהן לבית טהור - נטמא כל אשר בבית וכו'. ובתוספתא דנגעים (ו, א) איתא: מקום היה בגליל והיו מציינים אותו, שהיו אומרים אבנים מנוגעות היו בו. ע"כ. וראה "לבוש" שכתב כי המקום בו מונחות האבנים הוא עצמו אינו טמא, שהרי קרקע עולם הוא ואין קרקע מקבלת טומאה, אלא רצונו לומר, כל זמן שהאבנים הללו מונחות שם, טמא האויר שעל גבן ומטמא טהרות שבאות בו, אף אם אינן נוגעות באבנים.
		<b>"...וחלצו... והשליכו... יקצע... ושפכו... הקצו... ולקחו... והביאו... יקח וטח".</b> המעברים מלשון רבים ליחיד תמוהים, ולא ראיתי מי שיעיר. אך במיוחד קשה המעבר מן "יַקְצִעַ" אל "הקצו", שהרי אם הייתה זו פעולת יחיד, כיצד הפכה כה מהר לפעולת רבים. וצ"ע. (פ' תזריע מצורע תש"ן) והנה ב"תורת כהנים" למדו מכך הלכות: מלשון הרבים "וחלצו" - למדו, שאם הקיר מבדיל בין שני בתים, על השכן להשתתף בחליצת האבנים; "מכאן אמרו אוי לרשע אוי לשכנו" (ראה נגעים פי"ב, מ"ו). ומן המעבר מ"ולקחו" ל"יקח וטח" למדו, ששכנו משתתף עמו בחילוץ האבנים ובהבאת אבנים אחרות, אבל הוא לבדו מביא את העפר וטח. ובאשר למעבר מן "יַקְצִעַ" אל "הקצו" ראה אונקלוס שתרגם "יקצע" - יקלפון (לשון רבים). ועדיין קשה.
		<b>רש"י ד"ה יטמא עד הערב.</b> לדבריו בסיפא של הדיבור ראה "ספר הזכרון" באשר לגירסה ב"תורת כהנים". (שיחה עם ר' מאיר ברכפלד שי', פ' נח תשס"א)
	@22נד	<b>"...לכל נגע הצרעת ולנתק... ולשאת ולספחת ולבהרת".</b> סדר הנגעים כפי שבא כאן הוא תמוה, ומה גם שבאמצע מוזכרות צרעת הבגד וצרעת הבית. נראה שרמב"ן ער לקושי, אבל אין תשובתו מובנת לי מספיק. (פ' מצורע תש"ס) וראה רש"ר הירש שכתב: כך יש להסביר את סדר הנגעים הנזכרים כאן: <b>"לכל נגע הצרעת ולנתק" -</b> הרי הם שני הסוגים הראשיים, הכוללים את כל הנגעים. נגע צרעת הוא שינוי <b>חיובי</b> בצבע שעל פני הדברים - בעור האדם, בחומרי הלבוש או בקירות הבית. ואילו נתק הוא הנגע היחיד, המגיע לכלל הסגר והחלט, גם על־ידי סימנים <b>שליליים</b>: נשירת שיער הנמשכת והולכת - פשיון ושיער צהוב.
		<b>"זאת התורה לכל נגע הצרעת ולנתק"</b> הוא אפוא סיכום כללי; הוא מקיף את כל סוגי הנגעים - החיוביים והשליליים בסימניהם.
		חזר ואמר: <b>"ולצרעת הבגד ולבית ולשאת" וגו'.</b> כך מנה את הנגעים - מסופם לתחילתם - לפי המושאים השונים שהם מתגלים בהם.
		וכדרך שהם שונים במושאיהם, כן שונים סימניהם ודיניהם. פתח בבגד והמשיך בבית ובאדם. עתה בסקירה זו של דיני נגעים - החוזרת מסופם לתחילתם - היינו מצפים לסדר אחר: בית, בגד ואדם. אלא שפתח בבגד, שהרי טהרתה קלה מכולם: אין היא טעונה ציפורים; ואילו טהרת בית מנוגע טעונה ציפורים וכו', וטהרת מצורע טעונה ציפורים וקרבן.
@11טו	@22ב	<b>רש"י ד"ה זובו טמא, למד על הטיפה שהיא מטמאה (תורת כהנים). ע"כ.</b> מייתור מילת "זובו" למדו חז"ל שטיפת הריר של הזב אף היא מטמאה ולא רק הזב עצמו. בלי הדרשה הייתי אומר, כי "טמא הוא" מוסב על "איש איש", ולכאורה כך מורים גם טעמי המקרא, ובעיקר - משום שכך משתמע מכל הפרשה שהמילים "טמא הוא" הן כותרתה. ושני דברים אלה אכן קשים על הדרשה, וקשה לדעת, מה הכריח לדרוש כן. (פ' מצורע תשמ"ט)
	@22ג	<b>"וזאת תהיה טמאתו".</b> חוזר אל "איש איש" ולא אל "זובו". (פ' מצורע תשמ"ט)
		<b>רש"י ד"ה רר, לשון ריר שזב את בשרו. ע"כ.</b> תמוה שרש"י משנה מלשון הכתוב ומביא "בשרו" ביחסת־את. (פ' מצורע תשמ"ט) ואכן בדפו"ר הגירסה היא: שזב בשרו את זובו.
		<b>רש"י ד"ה את זובו, כמו ריר, שיוצא צלול. ע"כ.</b> ואילו בפסוק הקודם אמר "...דומה למי בצק של שעורין... ודומה ללובן ביצה המוזרת", ולכאורה הדברים סותרים זה את זה. (פ' מצורע תשנ"ה) ואכן יש כתבי יד שגורסים: כמו ריר שיוצא בלול.
	@22ט	<b>"וכל המרכב אשר ירכב עליו הזב יטמא".</b> הרהרתי בלבי מה יהיה דינם של אוטובוס, קרון־רכבת או אווירון שבהם ישב הזב? והנה שוב משנה מפורשת היא (זבים פ"ג, מ"ג. ראה מה שכתבתי למעלה יד, לה): הזב והטהור שישבו בספינה גדולה - איזו היא ספינה גדולה? רבי יהודה אומר: כל שאינה יכולה להמיט באדם (להתמוטט, להתנדנד, כשעולה בה אדם)... - טהורין. ע"כ. כלומר אין כאן כל חשש של טומאת מדרס או של טומאת היסט. (פ' מצורע תש"ס) הערת ר' גרשון באס שי': יש לתת את הדעת על כך שהמושבים עליהם ישבו הטמאים כן מטמאים את היושבים עליהם. הפתרון צריך להיות לכאורה - הרכבת המושבים מחומר שאינו מקבל טומאה כמו פלסטיק.
	@22י	<b>רש"י ד"ה וכל הנגע בכל אשר יהיה תחתיו, ...והוא חומר במשכב מבמרכב. ע"כ.</b> והיה ראוי למצוא טעם להבדל זה. (פ' תזריע מצורע תשנ"ט)
	@22יב	<b>"וכלי חרש אשר יגע בו הזב ישבר".</b> גם כאן, כמו למעלה (יד, לו), אין חובה לשבור את כלי החרס שנטמאו, אלא שאי אפשר לטהרם, אלא על ידי שבירה. כלומר אפשר ואפשר לאכול בהם חולין בטומאתם, ויש להזהר מלאכול בהם מעשר שני, תרומה או בשר קרבן. (פ' מצורע תשמ"ט) הערת הגר"א נבנצל שליט"א: חוץ ממעשר שני ותרומה שלא הוכשרו לקבל טומאה.
		וראה דברי רש"י: הוי אומר זה הסיטו. לפיהם הכלל שכלי חרס אינו מקבל טומאה אלא מתוכו קיים גם בטומאת זב (כלומר זב שהושיט ידו לתוך אוירו של כלי חרס - טימא אותו, אף־על־פי שלא נגע בו), ומדוע נאמר "יגע בו"? ללמדנו אפשרות נוספת של טומאת כלי חרס הקיימת רק בזב, והיא בהיסטו. כלומר אם הזב הזיז את הכלי על ידי קנה, כמבואר ברא"ם. (פ' מצורע תשס"ג)
	@22טו	<b>"...וכפר עליו הכהן לפני ה' מזובו".</b> הניחא שהמצורע מביא קרבן עם היטהרותו, שהרי הצרעת באה עליו כעונש על לשון הרע וכדו', לפחות לדעת רמב"ם ודעמיה, אך זיבה היא לכאורה מחלה, ומה אפוא משמע הקרבן עם היטהרותו ממנה? (פ' תזריע מצורע תשנ"ט) וראה רמב"ן לפסוק יא שכתב: וטעם טומאת הזוב באיש, מפני היותו חולי כבד מן החולאים הנדבקים. וצריך קרבן לתת הודאה לשם שריפא אותו וטהרו, וצריך חטאת לכפר על חטאו שלא יגרום לו עוד חולי. ע"כ. וב"ספר החינוך" (מצוה קעח) כתב: ואין ספק כי ענין הזיבה יקרה באדם בצאתו מדרך היושר בהתמדה במאכליו ושיקוייו. ע"כ.
	@22טז	ראה מה שכתבתי בספר במדבר (יט, ז). (פ' חוקת תשנ"ט)
	@22כג	<b>רש"י ד"ה ואם על המשכב הוא, ...אפילו לא נגע בה, אף הוא בדת טומאה וכו'.</b> וצריך לומר "בו" במקום: בה, כמפורש אצל "יוסף הלל" על אתר. (פ' תזריע מצורע תשנ"א)
	@22כד	<b>רש"י ד"ה ותהי נדתה עליו, ...מה היא מטמאה אדם וכלי חרס, אף הוא מטמא אדם וכלי חרס. ע"כ.</b> כלומר כשם שהיא אב הטומאה ומטמאה אדם וכלי חרס על־ידי היסט (ראה רש"י לפסוק יב), אף הוא אינו נעשה ולד הטומאה אלא אב הטומאה. (פ' מצורע תשמ"ט)
	@22לב	פסוקים אלו הם פסוקי סיום המסכמים את הדינים שנידונו בפרקנו. פרקנו עוסק בטומאות היוצאות מגופו של אדם, וכך מסודרות פרשיותיו: (א) טומאת הזב (א-טו). (ב) טומאת שכבת זרע (טז-יח). (ג) טומאת נידה (יט-כד). (ד) טומאת זבה (כה-ל). לפי סדר זה סודרו גם פסוקינו - פסוקי הסיום והסיכום, אלא שמשום מה דין איש השוכב עם אשה טמאה נדחה לסוף אף שמצד הדין מקומו אחר דין הנידה (ראה פסוק כד). רבנו בחיי מנסה ליישב את הסדר הבעייתי של הסיכום שבפסוק זה, וזו לשונו: לפי סדר הפרשיות היה ראוי שיקדים ויאמר "ולאיש אשר ישכב עם טמאה" ושתסיים הפרשה "לזכר ולנקבה", ושיאמר כך: "והדוה בנדתה והאיש אשר ישכב עם טמאה והזב את זובו לזכר ולנקבה", כי כן סידור הפרשיות אם תסתכל בהן.
		אבל לפי דעתי שנה הענין מפני שיהיה סיום הפרשה במילת "טמאה" כדי להסמיך אותו למיתת בני אהרן, ולרמוז בזה כי מיתתן היתה על שנכנסו למקדש בטומאה, כי זו אחת מן הדעות שבאו לחכמים ז"ל במדרשם (תנחומא אחרי ו), בחטאם של נדב ואביהוא. <b>יש אומרים:</b> על אש זרה, וכן מפורש בכתוב (ויקרא י, א): "ויקריבו לפני ה' אש זרה", וכתיב בתריה: "ותצא אש מלפני ה'". <b>יש אומרים:</b> שתויי יין, דדריש סמוכין שסמך הכתוב לחטאם (שם ט): "יין ושכר אל תשת". <b>ויש אומרים</b>: הורו הלכה בפני רבן, מדסמיך ליה (שם יא): "ולהורות". <b>ויש אומרים:</b> על שהיו עומדין בלא נשים, שלא היו רוצין להנשא, והרבה היו עגונות שהיו ממתינות להם, והיו גסי הרוח ואומרים: אחי אבינו מלך, אבינו כהן גדול, אחי אמנו נשיא ישראל, אנו סגני כהונה אי זו אשה הגונה לנו, ועל כן נענשו, שנאמר (תהלים עח, סג): "בחוריו אכלה אש ובתולותיו לא הוללו", למה "בחוריו אכלה אש"? על כי "בתולותיו לא הוללו". <b>ויש אומרים:</b> על קריבת הר סיני שהציצו יותר מדאי, ובשביל כך מתו, והמתין להם הקב"ה עד עכשו שלא לערבב שמחת התורה, וזהו שכתוב (ויקרא טז, א): "אחרי מות שני בני אהרן בקרבתם לפני ה'", כלומר על קריבת הר סיני, לפי ששם הזהיר משה כבר ואמר להם (שמות יט, כד): "והכהנים והעם" וגו'. <b>ויש אומרים:</b> על שנכנסו למקדש בטומאה, פירוש בלא קדוש ידים ורגלים שהוא במיתה, שנאמר (שמות ל, כא): "ורחצו ידיהם ורגליהם ולא ימותו". ולפיכך סיימה הפרשה: "ולאיש אשר ישכב עם טמאה", וסמיך ליה: "אחרי מות". (בדברים אלו פתחתי את דברי באירוסי חיים ושירה צוקר שי' כדי שאוכל לחזור לפרשת שמיני ולא אצטרך לעסוק בדיני נגעים. פ' מצורע תשס"א)
@11טז	@22א	<b>"וידבר ה' אל משה אחרי מות שני בני אהרן" וגו'.</b> לכאורה התיבה "וימתו" שבסוף הפסוק מיותרת, שהרי כבר נאמר ברישא "אחרי מות". וראה "דעת מקרא" שכתב: רצונו לומר: אשר מתו, כשהתקרבו לפני ה', היינו כשנכנסו לקודש או לקודש הקדשים. ולפי ראב"ע נראה שאכן יש כאן משום הדרגה כפולה, כלומר "וימתו" הוא אזהרה נוספת על האזהרה שבמילים "אחרי מות", וזו לשון ראב"ע: אחרי שהזהיר את ישראל שלא ימותו (אם לא יזהרו בטומאה ובטהרה - למעלה טו, לא), אמר ה' למשה שיזהיר גם אהרן שלא ימות כאשר מתו בניו.
		<b>רש"י ד"ה וידבר ה' אל משה אחרי מות שני בני אהרן וגו'.</b> היה קשה לרש"י: בפסוקנו נאמר <b>מתי</b> דיבר ה' אל משה אבל לא נאמר <b>מה</b> דיבר עמו. ואם דיבור הוא מה שנאמר מפסוק ב ואילך, מדוע לא נאמר הכל בפסוק אחד "ויאמר ה' אל משה אחרי מות שני בני אהרן דבר אל אהרן" וכו' (ראה חזקוני על אתר). מבאר רש"י שלפני האזהרה לאהרן לבל יבא בכל עת אל הקודש, מקדים הקב"ה ומזכיר כי סיבת מותם של בני אהרן היתה "בקרבתם לפני ה'", בזאת מודיענו הכתוב מהי התוצאה של אי ציות לאיסור כניסה לקודש. וזה שעיקר דברי רש"י מוסבים על המילה המיוצגת על ידי "וגו'", אינו נדיר כל כך אצל רש"י, ובמקומות רבים יתכן שזהו מעשה ה"בחור זעצער" (המדפיס). במיוחד אין זה נדיר בתחילתה של פרשה, שם רש"י רוצה לציין שהגיע לתחילת פרשה ועם זאת אינו רוצה בד"ה של פסוק שלם. ומעניין שבדפו"ר ד"ה הוא: שני בני אהרן, ותו לא. (פ' אחרי־מות קדושים תשנ"ה, תשנ"ו)
		<b>"...בקרבתם לפני ה' וימתו".</b> ראה מה שכתבתי למעלה (י, ב; טו, לב-לג). ואם פסוקנו אינו מפורש דיו, בא הכתוב הבא ומפרט: "ואל יבא", ומפרט רש"י - שלא ימות כדרך שמתו בניו. (פ' אחרי־מות קדושים תשנ"ח)
	@22ב	<b>רש"י ד"ה ויאמר ה' אל משה דבר וגו', שלא ימות כדרך שמתו בניו. ע"כ.</b> אמנם כן שד' התיבות הראשונות מיותרות הן, והכתוב היה יכול להתחיל: דבר אל אהרן וגו', אך אין בדברי רש"י כל תשובה לקושי זה. (פ' אחרי־מות קדושים תש"ן)
		ולפי "באר יצחק" ד"ה זה כלל אינו ד"ה אלא טעות סופר הוא, ואין זה אלא המשך דברי רש"י שבפסוק א, ואכן כך סידרו בחומש "תורת חיים". אולם בדקתי וראיתי שגם בדפו"ר הוא כמו בחומשים אחרים. (פ' אחרי־מות קדושים תשנ"ח) הערת ר' חזקי פוקס שי': עיין בחזקוני שכתב בפשטות שד"ה זה ברש"י והדיבור הקודם אחד הם, וכך מבואר גם ב"תורת כהנים".
		<b>"...כי בענן אראה על הכפרת".</b> ראה ראב"ע המבאר מילת "כי" בשני אופנים: או שהיא הטעם לאיסור ביאת קדש הקדשים, או האופן כיצד לבוא לשם. (פ' אחרי־מות קדושים תשס"א)
	@22ג	<b>רש"י ד"ה בזאת, גימטריא שלו ארבע מאות ועשר, רמז לבית ראשון. ע"כ.</b> ולא ידעתי, מה טעם בגימטריא זו, שהרי גם בבית שני נכנס כהן גדול בבגדי לבן, ואי"ה כך גם בבית שלישי שיבנה בב"א. (פ' אחרי־מות קדושים תשנ"ט) ורא"ם כתב, ש"בזאת יבא אהרן" הכוונה לכהנים הגדולים שנקראו על שם אהרן, כלומר שנמשחו בשמן המשחה, אבל בבית שני לא היה להם שמן המשחה, כי יאשיהו מלך יהודה גנזו קרוב לסוף זמן הבית הראשון, והכהנים הגדולים בבית השני היו מתחנכים (מתמנים לכהונה גדולה) רק בלבישת שמונת הבגדים, וכפי שכותב רש"י להלן (לב).
		<b>רש"י ד"ה בזאת יבא אהרן וגו', ואף זו לא בכל עת כי אם ביום הכפורים כמו שמפורש בסוף הפרשה (פסוק כט) וכו'.</b> ואכן ראוי לעמוד על כך שפרשה שלמה ובה מצוות רבות ליום אחד נאמרת, ומועדן - רק בסופה. דומה שאין לזה אח ורע בתורה. (פ' אחרי־מות תשנ"ח) הערת ר' זאב נוימן שי': ראה שיחות הרצי"ה לספר ויקרא (עמ' 146), שם מבואר כי ישנה כאן הסתרה מכוונת ולאחריה גילוי הסוד.
		וראה "העמק דבר" לפסוק ב שלפיו כל הפרשה כולה מופנית לאהרן דווקא שהיה רשאי להיכנס לקודש הקדשים בכל עת - בתנאים המפורטים. הגבלת הכניסה לקודש הקדשים ליום הכפורים בלבד חלה רק על הכהנים הגדולים שאחריו. (פ' אחרי־מות קדושים תשנ"ח) הערת הגר"א נבנצל שליט"א: זו דעת הגר"א, ורש"י כתב לא כך.
	@22ד	<b>רש"י ד"ה יצנף, ...כמו "ותנח בגדו" (בראשית לט, טז) - ואחתתיה. ע"כ.</b> וקשה לי, דהרי שם אינו מדובר בלבישה כי אם בהנחה במקום מסויים לשם שמירה. (פ' אחרי־מות קדושים תשס"א) ואכן כך הקשה רמב"ן: ולא נתברר לי דעת אונקלוס בזה, כי הצניפה סיבוב שיגלגלנה בראשו כצניף, ולמה יתרגם אותה בהנחה בלבד. ע"כ. וב"ספר הזכרון" כתב: והנה אנחנו יכולים לתקן דעת אונקלוס לפי מנהג הארצות האלה שאינם צונפים המצנפת בכל פעם סביב ראשיהם ומתירים צניפתה כשיסירוה מראשיהם, אלא צונפים אותה היטב פעם ראשונה עד שנעשית כמין כובע, ומסירים אותה צנופה בעת השינה, וחוזרים למחר ומניחים אותה כמות שהיא, בלי צניפה וגילגול בכל פעם.
	@22ו	<b>רש"י ד"ה וכפר בעדו ובעד ביתו, מתודה עליו עונותיו ועונות ביתו. ע"כ.</b> כלומר לשון הכפרה שכאן, משמעותה וידוי, שכן עדיין לא נשחט הפר ולא ניתנו דמיו על המזבח. (פ' אחרי־מות תש"ס)
	@22י	<b>רש"י ד"ה יעמד חי, ...מה תלמוד לומר וכו'.</b> בפרשתנו לא כתוב במפורש על המתת השעיר המשתלח לעזאזל, אבל חז"ל לימדונו שהיה איש עתי דוחף את השעיר מן הצוק לאחוריו והוא מתגלגל ויורד ולא היה מגיע לחצי ההר עד שנעשה איברים איברים (יומא פ"ו, מ"ו). זאת דייקו חז"ל מפסוקנו, שנאמר "יעמד חי לפני ה'" - כל עוד הוא במקדש הוא חי, מכאן ששליחותו למיתה. (פ' אחרי־מות קדושים תשס"ו)
		<b>רש"י ד"ה לכפר עליו,</b> <b>...כדכתיב "והתודה עליו" וגו' (פסוק כא).</b> בדומה לפסוק ו, אף כאן, בשעיר המשתלח, מבאר רש"י שלשון הכפרה, משמעותה וידוי. (פ' אחרי־מות תש"ס)
	@22יא	<b>רש"י ד"ה וכפר בעדו וגו', וידוי שני עליו ועל אחיו הכהנים וכו'.</b> גם כאן מבאר רש"י שלשון הכפרה, משמעותה וידוי, שכן גם כאן עדיין לא נשחט הפר ולא ניתן דמו על המזבח. מסתבר שכוונתו לומר, שהמילים "ובעד ביתו" שבוידוי הראשון פירושן האשה ובני־הבית, ואולי האשה בלבד, ובווידוי השני - זה שבפסוקנו - פירושן הוא "בני אהרן עם קדושיך", כלשון הפייטן בפיוט "אמיץ כח" של מוסף דיום הכפורים (ע"פ יומא פ"ד, מ"ב). כלומר אין כאן וידוי חוזר על האשה ובני הבית אלא המדובר בווידוי השני מתוך השלושה, בו מתודה הכהן על עצמו ועל אחיו הכהנים. (הוידוי השלישי - בפס' כא).
		עם זאת מעניין, שלפי הפיוט, הכהן הגדול חוזר על "אני וביתי" ומוסיף "ובני אהרן" וכו', אך לא כן בשלישי, וכך הנוסח גם במשניות ביומא. במשנה ב של פרק ד מבואר שהיה מתוודה על אחיו הכהנים בלשון: "אני וביתי ובני אהרן עם קדושיך", ובמשנה ב של פרק ו מבואר שהיה מתוודה על קהל ישראל בלשון "עמך בית ישראל", ולא היה מזכיר "אני וביתי ובני אהרן עם קדושיך ועמך בית ישראל". (פ' אחרי־מות קדושים תשנ"ו) הערת ר' חזקי פוקס שי': שאלה זו, על ההבדל שבין הוידויים, נשאלה כבר על ידי הרדב"ז (שו"ת הרדב"ז חלק ד סימן אלף קח), וכך השיב: ידוע הוא כי הפר היה בא משלו, דכתיב "ושחט את פר החטאת אשר לו", ובו היתה תלויה כפרתו וכפרת אחיו הכהנים, אבל שעיר החטאת אשר לעם לא היתה תלויה בו כפרתו ולא כפרת אחיו הכהנים אלא כפרת ישראל לבד. ע"כ. לדבריו הפר בא מנכסיו של הכהן הגדול ולכן מתאים שבוידויו יזכיר גם את עצמו ואת אחיו הכהנים, מה שאין כן השעיר, שבא מנכסי ציבור, ולכן אין זה מתאים שבשעת הוידוי עליו יזכיר גם את עצמו ואת אחיו הכהנים.
		עיון קצר זה מזכיר לי שישבתי בעשרת ימי תשובה בשנת תרצ"ז אצל מו"ר הרב יונה מרצבך זצ"ל והשווינו הפיוט הנ"ל עם דברי רש"י בפרשה זו ועם דברי הרא"ש במסכת יומא. (תשנ"ו)
	@22טז	<b>רש"י ד"ה מטומאות בני ישראל ...לכל חטאתם, וחטאת היא שוגג. ד"ה ומפשעיהם, אף הנכנסין מזיד בטומאה. ע"כ.</b> שני הדיבורים הם מ"תורת כהנים". וקשה לי: (א) מכיון שברור, כי פשעיהם פירושו מזיד, היה די בזה, וממילא אדע על השוגג. (ב) סדר הדיבורים צריך להיות להיפך, קודם "ומפשעיהם", ורק אחר כך "לכל חטאתם". ואולי שינה כדי לשוות לשני הדיבורים צורת לא זו אף זו. (פ' אחרי־מות תשס"ג) על שאלה (א) השיב "גור אריה" וכתב שדין שוגג כאן בא ללמדנו כי גם מי שעשה עברה בשגגה צריך כפרה, שלא יבואו עליו ייסורים. ובאשר לסדר הדיבורים (שאלה ב), ראה "באר בשדה" ו"שם עולם" לרבי אליעזר ליפמן שנדרשו לזה (הראני הרב איתן שנדורפי שי').
	@22יז	<b>"וכפר בעדו ובעד ביתו ובעד כל קהל ישראל".</b> כהן גדול שאין לו אשה, אינו יכול לכפר על כלל ישראל, כי אינו חי חיים נורמליים, ושלא כמו אצל הנוצרים (להבדיל), שם דווקא המנוזר הוא המוסמך "לכפר", והרי זה סימן מובהק לאמיתות תורתנו הממלאת חיים ולא מדכאתם. (פ' אחרי מות־קדושים תשמ"ב)
	@22כג	<b>"ובא אהרן אל אהל מועד ופשט את בגדי הבד" וגו'</b>. ותרגם יונתן בן עוזיאל: וייעול אהרן ובנוי למשכן זימנא וכו' (ובא אהרן ובניו לאהל מועד וכו'). הראה לי תרגום זה שכני בבית הכנסת ר' יהודה גרינשפן שי', ואכן קשה. (פ' אמור תשנ"ט)
		<b>רש"י ד"ה ובא אהרן אל אהל מועד, אמרו רבותינו, שאין זה מקומו של מקרא זה וכו'.</b> כבר למדנו בפסוק ד שביום הכפורים היה הכהן חייב לטבול לפני שלבש בגדיו, בגדי הזהב או בגדי הלבן, ולפני כל טבילה ואחריה היה מקדש ידיו ורגליו בכיור. ומאחר שקבלה היתה בידי חז"ל, הלכה למשה מסיני, שביום הכפורים הכהן גדול היה טובל חמש פעמים, ועשר פעמים מקדש ידיו ורגליו, הסיקו שפסוקנו אינו כתוב לפי סדר העשיה, ומקומו, לפי סדר זה, אחרי פסוק כו. כלומר: אחרי שליחת השעיר למדבר, שנעשתה בבגדי לבן, החליף הכהן הגדול את בגדיו לבגדי זהב, הקריב את אילו ואיל העם והקטיר את חלב החטאת על מזבח העולה. אחר כך החליף לבגדי לבן "ובא אהרן אל אהל מועד" וכו'. רק לפי סדר זה אנו מגיעים לחמש פעמים בהן לבש הכהן הגדול בגדי כהונה וחמש פעמים בהן טבל. (פ' אחרי־מות קדושים תשנ"א)
		<b>שם. ...וטובל ומקדש ופושטן וכו'.</b> ברור שאין זה הסדר הנכון של הפעולות, שהרי הטבילה היא אחר פשיטת הבגדים. וכבר העיר על כך המעיר בחומש "תורת חיים" (הערה 40), אך לא השיב. (פ' אחרי־מות תשנ"ב)
		<b>שם. ...אחר שהוציאם וכו'.</b> ברור שרש"י בא לאמר שלא תחשוב, שמתפשט ומתלבש בתוך הקודש, וכפי שכתב רמב"ן: ובאמת שהכתוב הזה אומר לנו דרשני, שלא יתכן בשום פנים שיצוה שיבוא אהרן אל אהל מועד ללא דבר, רק לפשוט שם בגדיו ולהיותו ערום בהיכל ה', ולהניחם שם לרקבון! אבל על כרחנו "ובא אהרן אל אהל מועד" - לעבוד עבודה וכו'. ולמה כתבה התורה פסוק זה שלא במקומו? לכך נדרש רמב"ן על אתר. עיי"ש. (פ' אחרי־מות קדושים תשנ"ו) הסבר נוסף לכתיבת פסוק זה שלא במקומו שמעתי מהרב איתן שנדורפי שי' בשם הגר"א (מובא בסוף ספר "חכמת אדם" לרבי אברהם דנציג, מחותנו). חז"ל אומרים (ויקרא רבה כא, ז) כי האיסור על כהנים גדולים להכנס לקודש הקדשים מלבד יום אחד בשנה (יום הכפורים), אינו מתייחס לאהרן הכהן. לאהרן היתה הכניסה מותרת בכל שעה ושעה, ובלבד שיכנס לפי סדר העבודה האמור בפרשתנו. לפי זה נקטה התורה סדר זה ללמדנו על דרך עבודתו של אהרן הכהן בשאר ימות השנה, בהם ניתן היה להסתפק בשלוש טבילות בלבד, אבל ביום הכפורים הלכה למשה מסיני היא שצריך חמש טבילות.
	@22כד	<b>רש"י ד"ה במקום קדוש, ...המקודש בקדושת עזרה, והיא היתה בגג בית הפרוה וכו'.</b> לשון רש"י תמוה, שהרי הטבילה, שעליה מוסב הכינוי "והיא", אינה מוזכרת קודם לכן. וראה ב"ספר הזכרון". (פ' אחרי־מות קדושים תשמ"ח, תשנ"א, תשנ"ב)
	@22כה	<b>רש"י ד"ה יקטיר המזבחה, על המזבח החיצון. דאילו בפנימי כתיב "לא תעלו עליו קטרת זרה ועֹלה ומנחה" (שמות ל, ט). ע"כ.</b> כלומר המזבח הפנימי מקודש לקטורת ומתן דמים בלבד ולא לעבודה אחרת כמו הקרבת האימורים. (פ' אחרי־מות קדושים תשנ"ח)
	@22כז	<b>"אשר הובא את דמם".</b> לכאורה תיבת "את" מיותרת כאן, ואכן אונקלוס מתעלם ממנה. ויש רבים כאלה, וצריך לבדוק מהו העיקרון. בלי נדר אשאל את ר' משה ארנד שי'. (פ' אחרי־מות תשנ"ז)
	@22כט	<b>"...בחדש השביעי בעשור לחדש".</b> תמוה שהמועד לכל האמור מתחילת הפרשה אינו נאמר אלא בסופה. וראה מה שכתבתי לפסוק ג למעלה. (פ' אחרי־מות קדושים תשנ"ח)
	@22לא	<b>"...ועניתם את נפשׂתיכם".</b> לא ראיתי עדיין מי שיעיר, לשם מה חזרה זו על האמור בפסוק כט "תענו את נפשותיכם". (פ' אחרי־מות קדושים תשנ"ט) והנה דרשו חז"ל במסכת יומא (עו ע"א): הני חמישה ענויין כנגד מי? אמר רב חסדא: כנגד חמשה ענויין שבתורה "ובעשור" (במדבר כט, ז) ו"אך בעשור" (ויקרא כג, כז), "שבת שבתון" (ויקרא כג, לב), ו"שבת שבתון" (ויקרא טז, לא), "והיתה לכם" (ויקרא טז, כט).
	@22לב	<b>"וכפר הכהן אשר ימשח אֹתו ואשר ימלא את ידו לכהן" וגו'.</b> בדרך כלל מעיר רש"י בכגון דא מעין: ומקרא קצר הוא ואינו מפרט, מיהו המושח, או: אשר ימשח, הראוי למשוח וכדו'. (פ' אחרי־מות קדושים תש"ן)
		<b>רש"י ד"ה ואשר ימלא את ידו, ...שבימיו נגנזה צלוחית של שמן המשחה. ע"כ.</b> במסכת הוריות (יא ע"ב) מונה רבי יהודה מספר ניסים שנעשו בשמן. כמות השמן שנוצרה היתה שניים עשר לוגין, ועם זאת הוא הספיק למשיחה של המשכן כולו, כליו, אהרן ובניו, כל אלו מדי יום במשך שבעת ימי המלואים וכן למשיחת כהנים גדולים ומלכים ולא נחסר. שמן זה עתיד לשמש אף לעתיד לבא, שנאמר: "שמן משחת קדש יהיה זה לי לדרתיכם" (שמות ל, לא). (פ' אחרי־מות קדושים תשנ"ו)
		<b>רש"י ד"ה לכהן תחת אביו, ללמד שאם בנו ממלא את מקומו, הוא קודם לכל אדם. ע"כ.</b> והוא על־פי "תורת כהנים" (ח, ה). ומסתבר שזהו מקורם של דברי רמב"ם המפורסמים (הלכות מלכים ומלחמותיהם א, ז). תמיד חשבתי שיתרונו של הבן על אחר הוא דווקא לגבי כהונה גדולה המותנית כמובן בייחוס לבית אהרן, ובמלוכה המותנית בייחוס לבית דוד, מקרים שבהם יש לבן יתרון ברור על כל מתחרה אחר, אך לא כן לגבי תפקידים שאינם דורשים יחוס. אלא שמדברי רמב"ם שם רואים אחרת: "ולא המלכות בלבד אלא כל השררות וכל המינויין שבישראל ירושה לבנו ולבן בנו עד עולם, והוא שיהיה הבן ממלא מקום אבותיו בחכמה וביראה". לא ידעתי מנין הרחבה רבתי זו עד שראיתי דבריו של בעל "הגהות מיימוניות" המסמיך דברי רמב"ם אלה על ספרי (שופטים קסב) שבו נאמר: ...מניין כל פרנסי ישראל שבניהן עומדין תחתיהן וכו' (ראה שם אות ב). ועדיין קשה לי: מה ראו חז"ל על ככה, הרי עינינו רואות כמה מגרעות הביאה עמה שיטה זו? (פ' אחרי־מות קדושים תשנ"ו)
		ודומה שכוונת "תורת כהנים" היא מילולית לגמרי - ללמד שאם בנו ממלא מקומו, פירוש שאינו משאיר מקום ריק לעומת אביו אלא הוא בדיוק כמוהו, כי אז הוא קודם לכל אדם. (פ' אחרי־מות תשס"ג) וראה שו"ת "ציץ אליעזר" (ח"ג כט, ה) שנדרש לגדרים אלו של חזקת שררה ולבסוף מסיק (שם אותיות יז ו-יח): (א) כל השררות בישראל עוברות בירושה לבנו ולבן בנו עד עולם, והוא שיהיה הבן ממלא מקום אבותיו בחכמה וביראה, ואפילו אם אינו ממלא בחכמה - אם רק ממלא ביראה, מעמידין אותו במקום אביו ומלמדין אותו. (ב) הדברים אמורים - שיש לו חזקת שררה והיא ירושה לו ולזרעו - דווקא כשקבלו אותו לשררתו בסתם, וגם אין מנהג של זמן קבוע להחזקת המשרה, אבל אם בשעת הקבלה התנו אתו במפורש לזמן קצוב, או שיש מנהג קבוע על כך באותו מקום, אזי לא מועילה שום חזקה, ועליו להסתלק בהגיע הזמן, ומכל שכן שאין השררה עוברת לבניו אחריו. ע"כ. וראה עוד ב"אנציקלופדיה תלמודית" (כרך יד) ערך חזקת שררה.
	@22לד	<b>רש"י ד"ה ויעש כאשר צוה ה' וגו', ...כשהגיע יום הכפורים, עשה כסדר הזה וכו'.</b> כלומר יום הכפורים - ומן הסתם גם ראש השנה - אכן קיימו במדבר. וכל הנושא של קיום המועדים בימי מסעי המדבר ראוי ללימוד שיטתי (רד"צ הופמן עוסק בזה בדיון מפורט בעמ' קצו). (פ' אחרי־מות קדושים תשנ"ט) וראה דברי ר' מנחם בולה בסיכום פרקים ו-ז של ספרנו תחת הכותרת "הקרבנות בזמן נדודי המדבר" (עמ' קכה). וראה מש"כ בספר שמות (יב, כה).
@11יז	@22ג	<b>"איש איש מבית ישראל אשר ישחט שור או כשב או עז במחנה" וגו'.</b> מצוה זו נאמרה עבור דור המדבר, והיא: שלא לשחוט בשר חולין מחוץ למשכן. כלומר כל בשר של בקר וצאן, שהיה מיועד אפילו לאכילה בלבד, ולא דווקא לקרבן, היה אסור במדבר. כדי לאוכלו היה עליהם להקריבו כשלמים. ורק משנכנסו לארץ הותר להם בשר תאוה, ככתוב "כי ירחיב ה' אלהיך את גבֻלך... בכל אות נפשך תאכל בשר" (דברים יב, כ). ולפי רבי עקיבא גם במדבר היו מותרים בבשר תאוה. בפסוקנו מדובר על בהמות שהוקדשו לקרבן, ובא הכתוב לאסור שחיטת קדשים מחוץ לעזרה. רש"י מפרש כרבי עקיבא וכפי ששנויה הברייתא ב"תורת כהנים", שרגילים היו במדבר לשחוט מבהמתם לאכילה. בכך נאמן רש"י לשיטתו (שמות טז, ח ד"ה בשר לאכול), שקשה להבין תלונותיהם של ישראל על חוסר בשר בהמה במדבר. (פ' אחרי־מות קדושים תשמ"ח)
	@22ד	<b>רש"י ד"ה דם יחשב, כשופך דם האדם וכו'.</b> וקשה לי, אם כן עונשו של זה היה צריך להיות מיתת בית דין ולא כרת. אלא כמבואר ב"ספר החינוך" (מצוה קפו): והענין הוא כי השם לא התיר לבני אדם בשר בעלי חיים רק לכפרה או לצרכי בני אדם, כגון מזון או רפואה או כל דבר שיש בו שום צורך בני אדם, אבל להמיתם מבלי שום תועלת כלל יש בדבר השחתה ונקרא שופך דם. ואף־על־פי שאינו כשפיכות דם האדם, למעלת האדם ופחיתות הבהמה, מכל מקום שפיכות דם יקרא, מאחר שלא התירו הכתוב לשפכו ללא תועלת, ועל כן אמר סתם שהוא כשפיכות דם, אחר שהוא שופך דמה במקום שלא נצטוה לשחטה, ואין באותה שחיטה תועלת כלל, אבל יש בדבר נזק, שעבר על מצוות בוראו ולכן ענשו הכתוב בכרת. (פ' אחרי־מות קדושים תשנ"ט)
	@22ה	<b>רש"י ד"ה אשר הם זבחים, אשר הם רגילים לזבוח. ע"כ.</b> ולא ידעתי, איפה יש רמז להרגל שכזה, שהרי במצרים ודאי שלא העזו להקריב בהמה, ואילו מאז היציאה משם לא היה להם זמן לפתח הרגל כזה. (פ' אחרי־מות קדושים תשנ"ט) הערת הרב איתן שנדורפי שי': המצרים עבדו לצאן ויתכן שבני ישראל הקריבו בקר (וראה רמב"ן).
		<b>"למען אשר יביאו בני ישראל... ולא יזבחו עוד את זבחיהם לשעירִם" וגו'.</b> אם זה הטעם היחיד לאיסור שחיטת חוץ של קדשים, מדוע תיאסר כאשר מחר יבנה בית המקדש במהרה בימינו אמן, והרי אין לנו "שעירים" (שדים) כיום? (פ' אחרי־מות קדושים תשנ"ו) הערת ר' חזקי פוקס שי': ב"תורת כהנים" על אתר מבואר ש"אשר הם זונים אחריהם" בא לרבות שאר עבודת אלילים, וודאי דיש צורך לעקור את ההווה אמינא לנטות אחרי אלילים אחרים.
	@22ח	<b>רש"י ד"ה אשר יעלה עלה, ...שאם שחט אחד והעלה חבירו, שניהם חייבין. ע"כ.</b> הניחא הרישא המשווה מקטיר אברים בחוץ לשוחט בחוץ, אך הסיפא - מנין להשוות מעשה אחד למעשי שניים? כלומר, ברישא משווה שני עושים, אך בסיפא משווה שתי פעולות שונות, וזה מניין? (פ' אחרי־מות קדושים תשנ"ג) וראה "לפשוטו של רש"י" שכתב: רש"י מפרש כתנא קמא במשנה (זבחים קו ע"א) שחייב על כל מעשה לחוד, על השחיטה ועל ההעלאה, אך שינה במקצת ופירש בפסוק שמדובר בשני אנשים: "שחט אחד והעלה חבירו - שניהם חייבין", כי כך משמע מפשוטו של מקרא (אצל השוחט נאמר "איש איש מבית ישראל אשר ישחט" וכו' (פסוק ג), אבל בפסוקנו, אצל המעלה, נאמר "איש איש מבית ישראל ומן הגר אשר יגור בתוכם אשר יעלה" וכו'. כלומר: גם אם איש מבית ישראל שחט בחוץ והגר בא והעלה בחוץ, שניהם חייבים כרת).
	@22ט	<b>רש"י ד"ה ונכרת, זרעו נכרת וימיו נכרתין. ע"כ.</b> משום מה חשבתי תמיד שמחלוקת היא, או זה או זה, ועתה שמתי לב ששניהם באים יחדיו, ואחד הם. וצריך לבדוק את כל העניין. (פ' אחרי־מות קדושים תשנ"ט) חז"ל במסכת מועד קטן (כח ע"א) מבארים ש"כרת" הוא עונש של קיצור חיים: "אמר רבה: מחמשים ועד ששים שנה - זו היא מיתת כרת". ושם בהמשך: "רב יוסף כי הוה בר שיתין עבד להו יומא טבא לרבנן; אמר: נפקי לי מכרת". רש"י בכמה מקומות מציין שעונש "כרת" משמעו גם עריריות, מיתה בלי בנים (ויקרא כ, כ; כריתות ב ע"א; שבת כה ע"ב). ולפי רמב"ם (הלכות תשובה ח) הכרת הוא היעדר נפש האדם מהעולם הבא, וזו לשונו: הטובה הצפונה לצדיקים, היא חיי העולם הבא... הנקמה שאין נקמה גדולה ממנה - שתיכרת הנפש ולא תזכה לאותן החיים, שנאמר "הכרת תכרת הנפש ההוא, עונה בה" (במדבר טו, לא). וזה האבדון הוא שקורין אותו הנביאים דרך משל "באר שחת" ו"אבדון" ו"תפתה" ו"עלוקה"; וכל לשון כליה והשחתה קוראין לו, לפי שהיא הכליה שאין אחריה תקומה לעולם וההפסד שאינו חוזר לעולם. וראה עוד: תוספות במסכת יבמות (ב ע"א ד"ה אשת אחיו) ו"ערוך לנר" שם (הראני הרב איתן שנדורפי שי').
	@22י	<b>רש"י ד"ה ונתתי פני, פנאי שלי, פונה אני מכל עסקי וכו'.</b> והוא מ"תורת כהנים". ולא ידעתי למה מעקמים חז"ל את הכתוב ואינם מפרשים כפשוטו, ודברי "שפתי חכמים" (אות ס) דורשים ביסוס, כי למה לקבוע תחילה אקסיומה - נתינת פניו של הקב"ה תמיד לטובה? (פ' אחרי־מות קדושים תשנ"ו)
		וקשה מזה - כלום שייך לומר לגבי הקב"ה שמתפנה מאחד כדי לעסוק באחר? והרי גם מושג הזמן לא שייך אצלו. וראה מה שכתבתי להלן (כ, ג). ועוד: למה רש"י בורח מהאנשה אחת (פָני) ומעדיף אחרת (פנאי)? וראה תרגום אונקלוס. (פ' אחרי־מות קדושים תשנ"ט, אחרי־מות תש"ס, אסרו חג פסח) וראה "גור אריה" שם שכתב: ונראה לי שאין פירוש "פנים" - פנאי שלי, אלא פירושו 'פנים' כמשמעו, ואמר שאסלק פנים מכל דבר ואתן פני אליו להתעסק בו. ולפיכך אמר "ונתתי פני באיש ההוא" כאדם שאומר אסלק פני מדבר שהיה לי בתחילה ואפנה את פני לדבר הזה להתעסק בו. ולפיכך פירש רש"י "ונתתי" - פנאי שלי.
	@22יא	<b>"כי הדם הוא בנפש יכפר".</b> כלומר הדם מכפר בנפש שבו על נפש האדם, כמבואר ב"דעת מקרא". (פ' אחרי־מות תשנ"ב)
	@22יג	<b>רש"י ד"ה אשר יצוד, אין לי אלא ציד, אווזין וכו'. אם כן, למה נאמר אשר יצוד? שלא יאכל בשר אלא בהזמנה זאת. ע"כ.</b> כלומר המילה "ציד" המיותרת באה ללמד שאף בשחיטת בעלי חיים מזומנים, כמו אווזים ותרנגולים שבני אדם מגדלים אותם בבתיהם, ישנו חיוב לכסות את הדם. ואם גם בעלי חיים מזומנים חייבים בכיסוי הדם, למה נאמר "אשר יצוד"? לימדה תורה דרך ארץ, שלא יאכל אדם בשר אלא בהזמנה זאת. כלומר שלא ירבה אדם באכילת בשר, ובכל זמן שהוא חפץ לאכול בשר, ישער בדעתו כאילו עליו לצאת כעת לשדה לצוד צידו, או אז יצטנן חפצו (ראה רש"י חולין פד ע"א ד"ה אלא בהזמנה הזאת). ויפה הערתו של מרן ה"חפץ חיים" בפירושו ל"תורת כהנים" על אתר: אם יעצה התורה להסתפק במועט אפילו באכילת בשר המחזק את הגוף, על אחת כמה וכמה שראוי להסתפק במועט במותרות שאין בהם תועלת. (פ' אחרי־מות קדושים תש"ן)
		ומכל מקום קשה לי כיצד אפשר לדרוש את שני הביטויים - "אשר יצוד" ו"ציד" - לרבות, כאילו שניהם מיותרים. (פ' אחרי־מות קדושים תשנ"ו)
		<b>רש"י ד"ה אשר יאכל, פרט לטמאים (תורת כהנים). ע"כ.</b> כוונתו לומר, פרט לעופות וחיות שאסורים באכילה, שהם פטורים מכיסוי דם. (פ' אחרי־מות קדושים תשנ"ט)
	@22יד	<b>רש"י ד"ה כי נפש כל בשר דמו הוא, הנפש היא הדם. ע"כ.</b> והנה בדיבור הקודם אמר: שהנפש תלויה בו (בדם), וכך גם למעלה (פסוק יא), וזה קצת קשה. (פ' אחרי־מות תש"ס, איסרו חג פסח)
		<b>"...כל אכליו יכרת".</b> באשר ללשון היחיד במקום שצריך היה להיות לשון רבים - יכרתו, שהרי גם "אכליו" הוא בלשון רבים, ראה "דעת מקרא" על אתר שכתב: כל אדם מישראל שיאכל דם יכרת. (פ' אחרי־מות קדושים תשס"א)
	@22טז	<b>רש"י ד"ה ובשרו לא ירחץ ונשא עונו, על רחיצת גופו ענוש כרת, ועל כבוס בגדים במלקות (תורת כהנים). ע"כ.</b> לא ידעתי, על־פי מה מבדילה "תורת כהנים" ביניהם. ולכאורה גם קשה לשון החיוב - רחיצת גופו... כיבוס - שהרי העונשים הם על אי־רחיצה ואי־כיבוס. (פ' אחרי־מות קדושים תשנ"ט) וראה מלבי"ם שכתב: דרך הלשון, שהדבר שיש בו חידוש יותר יבא לבסוף... ואם כן היה ראוי לומר בהפך 'ואם בשרו לא ירחץ ולא יכבס', שזה רבותא יותר, שגם על כיבוס בגדים ענוש כרת. ומדאמר בהפך, הכריחו שעל כיבוס בגדים אינו ענוש כרת.
@11יח	@22ב	<b>רש"י ד"ה אני ה' אלהיכם, ...גלוי וידוע לפָניו שסופן לנתק בעריות בימי עזרא וכו'.</b> והנה המילה לנתק אמביוולנטית, כמצויין בהערה 67 בחומש "תורת חיים": עניין מילת נתק הוא פירוד, אבל השתמשו בו גם על ההיפוך. רצונו לומר על המשך דבר אל דבר, ואז עניינו שניתק ממקומו להיות נמשך אל מקום אחר. ע"כ. וקשה לדעת, לאיזה משמע מתכוון רש"י כאן. ואכן, בחומש "רב פנינים" כתוב: להכשל, ואתי שפיר. ובדפו"ר: גלוי וידוע לפניו שסופן לנתק בעריות וכו'. ובמילונו של אברהם אבן־שושן: לנתק - לפרוק עול, למרוד. (פ' אחרי־מות קדושים תשנ"א, תשנ"ב, תשנ"ז, תשנ"ח)
	@22ג	<b>"כמעשה ארץ מצרים" וגו'.</b> יפה מוסיף תרגום אונקלוס: כעובדי עמא דארעא דמצרים (כמעשה <b>עם</b> הארץ של מצרים), שהרי הארץ כשלעצמה אינה עושה. (פ' אחרי־מות קדושים תשנ"ט)
		<b>רש"י ד"ה כמעשה ארץ מצרים, מגיד שמעשיהם של מצריים ושל כנעניים מקולקלים מכל האומות, ואותו מקום שישבו בו ישראל, מקולקל מן הכל. ע"כ.</b> והוא מ"תורת כהנים", והדברים מוסבים על ארץ גושן. לפיכך צריך לומר בעניין פיזור ישיבת ישראל במצרים שעיקרו של העם אכן היה מרוכז בגושן. וראה הערותי בנידון ארץ גושן בספר שמות (ג, כב; ט, י; שם, כו). (פ' אחרי־מות תשנ"ז)
		<b>רש"י ד"ה אשר אני מביא אתכם שמה, ...מקולקלים יותר מכולם. ע"כ.</b> יותר ממעשה ארץ גושן, וכל שכן ממעשה המצריים. והכתוב הולך ומוסיף: ארץ מצרים, ארץ גושן, וארץ כנען יותר מארץ גושן. (פ' אחרי־מות תש"ס, איסרו חג פסח)
		<b>ראב"ע ד"ה ובחקתיהם לא תלכו, שלא ירגיל אדם ללכת בדרך הזה עד שיהיה לו חוק. ע"כ.</b> משמע שבאורח חד־פעמי מותר, ולא ראינו. (פ' אחרי־מות תשנ"ב)
		<b>רש"י ד"ה ובחקתיהם לא תלכו, ...דברים החקוקים להם, כגון טרטיאות ואצטדיאות וכו'.</b> כלומר דברים השקועים וחקוקים בטבעם של הגויים. (פ' אחרי־מות תש"ס, איסרו חג פסח)
	@22ד	<b>רש"י ד"ה ואת חקתי תשמרו, דברים שהן גזירת המלך... כגון אכילת חזיר ולבישת שעטנז וטהרת מי חטאת וכו'.</b> והשווה גם במדבר (יט, ב) רש"י ד"ה זאת חקת התורה: לפי שהשטן ואומות העולם מונים את ישראל לומר: מה המצוה הזאת ומה טעם יש בה, לפיכך כתב בה 'חקה' - גזירה היא מלפני ואין לך רשות להרהר אחריה. ע"כ. ולהלן (יט, יט ד"ה את חקתי תשמרו) בקיצור: חקים - אלו גזירות מלך, שאין טעם לדבר. (פ' אחרי־מות קדושים תשמ"ז)
		<b>רש"י ד"ה ללכת בהם, אל תפטר מתוכם, שלא תאמר, למדתי חכמת ישראל, אלך ואלמד חכמת האומות. ע"כ.</b> הוא על־פי "תורת כהנים". וקשה לי, מה ראו לפרש "ללכת בהם" לעניין לימוד, וראה דברי בעל "שפתי חכמים" (אות י). (פ' אחרי־קדשים תשמ"ז)
	@22ה	<b>רש"י ד"ה וחי בהם, לעולם הבא, שאם תאמר בעולם הזה, והלא סופו הוא מת. ע"כ.</b> מקורו ב"תורת כהנים", וכן פירש אונקלוס. (פ' אחרי־מות תש"ס, אסרו חג פסח)
	@22ז	<b>רש"י ד"ה ערות אביך, זו אשת אביך וכו'.</b> והוא מסנהדרין נד ע"א. ולא הבינותי, מדוע צריך שלא לפרש כפשוטו של מקרא - "אביך" ממש, כי מאחר שבפסוק הקודם דורש רש"י (תורת כהנים): "לא תקרבו, להזהיר הנקבה כזכר", הרי מתבקש לצייר גם את האפשרות של עריות מצד הבת לאביה. (פ' אחרי־מות תש"ס) הערת הרב איתן שנדורפי שי': כשהתורה כתבה בלשון זכר, הרי זה כולל גם את הנקבה, אך בפסוקנו נאמר בלשון זכר "ערות אביךָ", וודאי אין לומר שההתייחסות בו היא <b>רק</b> לנקבה. על כך הוסיף הגר"א נבנצל שליט"א: אין זה נקרא שהיא מגלה ערוותו אלא שהוא מגלה ערוותה.
	@22ח	<b>רש"י ד"ה ערות אשת אביך, לרבות לאחר מיתה. ע"כ.</b> כלומר אחר מיתת אביו. וצריך לפרש כך, שהרי האם החורגת כבר נאסרה ב"ערות אביך" (פסוק ז), ואמו ה"בלתי חוקית" - על־ידי "וערות אמך" (שם). (פ' אחרי־מות תשמ"ט)
	@22י	<b>רש"י ד"ה ערות בת בנך, בבתו מאנוסתו הכתוב מדבר (על־פי יבמות כב ע"ב). ע"כ.</b> בפסוק יז התורה אוסרת על האדם את נכדת אשתו וכאן בא איסור נכדתו. וכיון שנכדתו היא גם נכדת אשתו, על כרחך צריך לומר שכאן מדובר בנכדתו שאינה נכדת אשתו, אלא מאנוסתו, לכן רק נכדתו אסורה לו, אבל הנכדה שלה (של אשתו) מותרת לו. (פ' אחרי־מות תשנ"ב)
	@22יא	<b>רש"י ד"ה ערות בת אשת אביך, לימד שאינו חייב על אחותו משפחה ונכרית וכו'.</b> ולכאורה מפרש כך משום שאיסור 'אחות למחצה' כלול כבר בפסוק ט. (פ' אחרי־מות תשמ"ט)
	@22יג	<b>"...כי שאר אמך הוא".</b> לא ידעתי, מדוע דווקא בפסוק זה בא לשון "כי", והרי גם בלעדיו הסיפא תמיד נימוק הוא. (פ' אחרי־מות קדושים תש"ן) הערת ר' חזקי פוקס שי': ראה "משך חכמה" שנדרש לזה.
	@22יד	<b>"ערות אחי אביך לא תגלה".</b> על ידי לקיחת אשתו. ולפי זה צריך לשאול לדין אשת אחי האם, כי אין היא רמוזה בפרשה, ומסתבר שגם היא אסורה. (פ' אחרי־מות תשנ"ז) וראה רמב"ם (הלכות אישות א, ו) שאשת אחי האם אינה אסורה לו מן התורה אלא מדברי סופרים.
	@22טו	<b>רש"י ד"ה אשת בנך, ...פרט לאנוסה ושפחה ונכרית. ע"כ.</b> משפט התנאי "בשיש לבנך אישות בה" מתחלק לשניים, שפחה ונכרית שאי־אפשריים בהן קידושין, ואנוסה, שלא נעשו בה קידושין, אף כי הם אפשריים. (פ' אחרי־מות תש"ס)
	@22יח	<b>"ואשה אל אחֹתה לא תקח".</b> לכאורה פסוק קשה, שהרי האיסור הוא באחות, כלומר באשה השנייה שהיא אחותה של האשה הראשונה, הכשרה, שלקח, והיה צריך לכתוב מעין: 'ואל אשה לא תקח את אחותה'. ומסר לי שכני בבית הכנסת ר' יהודה גרינשפן שי' בשם אחד האחרונים שהכתוב מוסב על יעקב אבינו דווקא, והוא על־פי הגמרא (פסחים קיט ע"ב): מאי דכתיב "ויגדל הילד ויגמל"? עתיד הקב"ה לעשות סעודה לצדיקים ביום שיגמול חסדו לזרעו של יצחק... אומר לו ליעקב: טול וברך! אמר להם: איני מברך, שנשאתי שתי אחיות בחייהן, שעתידה תורה לאוסרן עלי, וכו'. לאמור, ניסוח הכתוב מוסב דווקא עליו - על יעקב - שאשתו האמיתית, הכשרה והראשונה, היתה רחל, ואותה לקח על אחותה, על לאה. ובכך מיושב גם לשון היחיד שבדברי יעקב "לאוסרן עלי". (פ' אחרי־מות תש"ס)
		כשסיפרתי את הדבר לאביעד שי', הסתכל בחומש ואמר מיד שלפי אונקלוס אין כאן קושי - "ואתתא עם אחתה לא תסב". (פ' קדושים תש"ס)
	@22כ	<b>"לטמאה בה".</b> אמנם הבועל והנבעלת יהיו טמאים בדרגת ראשון לטומאה אחרי משכבם (ראה למעלה טו, יח), אבל כאן אין מדובר בטומאה מן הטומאות שאפשר להטהר מהן, אלא במשמעות של עוון חמור, וכדברי ראב"ע על אתר. (פ' אחרי־מות תשמ"ט)
	@22כא	<b>"ומזרעך לא תתן להעביר למֹלך, ולא תחלל" וגו'.</b> הסיפא "ולא תחלל" וגו' אינו לאו בפני עצמו - חילול השם, כי אם התוצאה של ההעברה למולך, שיש בה משום חילול השם ח"ו. והראיה שכך הוא, היא להלן (כ, ג) "כי מזרעו נתן למלך... ולחלל את שם קדשי". וראה מה שכתבתי להלן (יט, יב). (פ' אחרי־מות קדושים תשס"ב)
		<b>רש"י ד"ה למלך. ד"ה לא תתן. ד"ה להעביר למלך.</b> סדר זה של דיבורי המתחיל מתחייב מן הפירוש. (פ' אחרי־מות תשמ"ט)
		<b>רש"י ד"ה למלך, ...שמוסרים בנו לכומרים וכו'.</b> ודאי שחל כאן (בחומש "רב פנינים") שיבוש, וצריך לומר <b>שמוסר</b> בנו לכמרים וכו'. ואכן כן הוא בדפו"ר. (פ' אחרי־מות קדושים תשנ"ו)
		<b>ד"ה להעביר למלך, זו העברת האש. ע"כ.</b> ולא ידעתי, מה בא ללמדנו, שהרי העבודה היא להעביר את הבן בין שתי מדורות אש, כאמור בדיבור הקודם, ולא העברת האש. ולפי הגמרא בסנהדרין (סד ע"ב) נראה שצריך לומר: העברה באש. אך בדפו"ר הוא כמו לפנינו. (פ' אחרי־מות קדושים תשנ"ו)
		<b>"...להעביר לַמֹּלֶךְ".</b> אונקלוס מתרגם "לאעברא לְמוֹלֶךְ", וזה לכאורה קצת קשה, כי למה לא בה"א־הידיעה, כמו במקרא עצמו? וכן הוא בחומש "תורת חיים", וגם להלן ארבע פעמים בפרשיית המולך (כ, ג-ה) (פ' אחרי־מות תשנ"ב) וראה תשובתו של ר' רפאל בנימין פוזן שי' להלן (כ, ב).
	@22כח	<b>"ולא תקיא הארץ אתכם... כאשר קאה את הגוי אשר לפניכם".</b> לשון זכר ("קאה") שאחר לשון נקבה ("תקיא") תמוהה, וראה ראב"ע וחזקוני על אתר. (פ' אחרי־מות קדושים תשס"ו) הערת הגר"א נבנצל שליט"א: "קאה" הוא עבר של "תקיא" בלשון נקבה. על כך הוסיף הרב איתן שנדורפי שי': לפי דברי הגר"א נבנצל שליט"א, שהמילה "קאה" באה בלשון נקבה, קשה לכאורה, שכן ניגונה במלרע, ואם כן אינה בזמן עבר אלא בהווה (ראה רש"י בראשית כט, ו). והשיב: פעמים רבות בתנ"ך מוצאים אנו שתיבה שהיתה צריכה לבא במלעיל והתיבה שאחריה פותחת באל"ף, בה"א, או בעיי"ן, הופכת למלרע (עיין "אמת ליעקב" לרב יעקב קמינצקי בראשית כו, י; שמות ח, ז; ועוד).
@11יט	@22ב	<b>רש"י ד"ה דבר אל כל עדת בני ישראל, מלמד שנאמרה פרשה זו בהקהל, מפני שרוב גופי תורה תלויין בה. ע"כ.</b> לשאלה מי היו הנקהלים, הביא בעל "שפתי חכמים" (אות א) שתי תשובות: (א) רוב פרשיות התורה נאמרו לאנשים בלבד, ופרשה זו נאמרה גם לנשים וטף. (ב) שאר פרשיות נאמרו לבני ישראל כתות כתות, ופרשה זו היתה במעמד כל ישראל. וראה דברי רש"י בספר שמות (לד, לב), שם מובא סדר ההוראה הרווח: משה היה לומד מפי הגבורה, ולאחר מכן נכנסו לפי הסדר - אהרן, בניו, הזקנים ורק אחר כך העם, כמובא במסכת ערובין (נד ע"ב). ובספר במדבר (ל, ב) מבאר רש"י כי פרשת נדרים ניתנה לנשיאים תחילה כדי לחלוק להם כבוד, ואחר כך לכל בני ישראל. (פ' אחרי־מות קדושים תש"ן)
		על הצורך באמירת פרשה זו בהקהל עומד אור החיים הק' על אתר. בתחילת דבריו מניח הוא כי בעוד שפרשיות אחרות שבתורה נאמרו כתות כתות, פרשתנו נאמרה במעמד כל ישראל, כמבואר בפירוש השני שאצל בעל "שפתי חכמים". ושני טעמים יש לסדר ההוראה הרווח לפיו נאמרו הדברים כתות כתות, ואלו הם: או לעשות כבוד להדרגת ישראל: כבוד לאהרן, כבוד לבניו, כבוד לזקנים, ואחר כך לישראל, או לצד שכל אחד למד בפני עצמו מפי משה - כשיחזור אהרן לבניו וכשיחזרו בניו לזקנים והזקנים לישראל, מאמצעות זה יהיה ניכר ונרגש אם יש השתנות בנשמע בין הכתות כשיחזרו הדברים זה לזה, מה שלא היה הרגש זה אם היו כולם שומעים מפי משה בארבע הפעמים, ודבר זה יושכל בלב שומע. ע"כ. לפי זה יש לשאול: מה הטעם לאמירת פרשתנו בהקהל? מדוע לא נעשה "כבוד להדרגת ישראל" גם בפרשתנו או לחילופין מדוע לא נצרכה כאן הדאגה לאמיתות המסורת על ידי שכל אחד ילמד מפי משה רבנו בעצמו, כפי שהיה בשאר הפרשיות? בעקבות שאלה זו דוחה אור החיים הק' את ההבנה ששאר פרשיות נאמרו כתות כתות ופרשתנו במעמד כל ישראל, ומעדיף את הפירוש הראשון המובא ב"שפתי חכמים", וזו לשונו: אכן הנכון בעיני הוא, כי בסדר הראשון לא היה מדבר משה <b>אלא לאנשים</b>, וכאן ציוה ה' שידבר לכל עדת ישראל, <b>אנשים ונשים וטף</b>, כסדר שהיו מקובצים במתן תורה. (פ' קדושים תשנ"ז)
		והיה ראוי לדעת, "גופי תורה" מהם, כלומר מה הן המצוות שרש"י מגדיר בתורה שכאלה. וכלום יש בפרשת כי תצא פחות "גופי תורה", אם אמנם הכוונה למצוות עשה ולא תעשה, כפי שאולי משתמע מן המילה "רוב"? (פ' אחרי־מות קדושים תשנ"ח) וראה "תורה תמימה" על אתר (אות ב) שביאר: הכוונה שרוב הדינים שבפרשה זו שייכים לידיעת כל המון העם בדרכי החיים כמו שיתבאר לעיני המעיין, ולא כמו שאר מצוות שאין היחיד עושה אותן בלי הוראת רב ומורה. גם יש לומר (על דרך הדרש) כוונת הלשון "שרוב גופי תורה תלויין בה", מפני דכתיב בפרשה זו המצוה "ואהבת לרעך כמוך" שעליה אמרו 'זו היא כל התורה' (שבת לא ע"א). הערת ר' זאב נוימן שי': וראה שיחות הרצי"ה לספר דברים (עמודים 293, 495).
		<b>רש"י ד"ה קדשים תהיו, הוו פרושים מן העריות ומן העבירה וכו'.</b> המילים "מן העריות ומן העבירה" הן תוספת על מקורו של רש"י שהוא כנראה "תורת כהנים" על אתר: "קדשים תהיו - פרושים תהיו". ואפשר להבין שרש"י מוסיף "מן העריות", שהרי זהו הנושא שבו דובר קודם לכן. אולם הביטוי הכולל "ומן העבירה" תמוה, שהרי הוא כולל הכל, וממילא הופך "מן העריות" למיותר. (פ' קדושים תשל"ג)
		וראה בספר "דבק טוב" המוכיח, כי "ומן העבירה" פירושו - חיבוק ונישוק, כלומר הכל נשאר בתחום העריות. ועיין ב"ספר הזכרון" שכנראה אינו גורס מילים אלה. (פ' קדושים תשל"ח)
		מכאן ואילך דברים שהכינותי לאומרן ביום העצמאות התשנ"ז כשנפגשנו כולנו ביער מודיעין, ולא איסתייע מילתא.
		ידועה מחלוקתם של רש"י ורמב"ן בפירוש "קדשים תהיו". לפי רש"י - הוו פרושים מן העריות (בדווקא), ולפי רמב"ן הרי זו מצוה כללית "שנהיה פרושים מן המותרות", מעין "ועשית הישר והטוב" (דברים ו, יח) שהיא מצוה כללית שחלה הן על דיני עריות הן על מאכלות אסורים וכו'. ולכאורה מקורו של רמב"ן בדברי רבא (יבמות כ ע"א) "קדש עצמך במותר לך". אך רש"י מוסיף שם מיד, כבר בד"ה עצמו, את המילה "אף" (במותר לך), ואחר מוסיף עוד: להוסיף עליהם שניות המותר לך על העריות כדי שלא תבוא וכו'. כלומר לדעת רש"י גם רבא מסב את מצוות העשה "קדשים תהיו" על עריות דווקא.
		בפסוק "קדשים תהיו כי קדוש אני ה' אלהיכם" ישנה הקבלה בין קדושת המקום ב"ה לקדושה הנדרשת מעם ישראל, והנה לכאורה אין שתי קדושות אלה - זו הנדרשת מישראל וזו של הקב"ה - דומות, שהרי לא שייך לגבי קדושתו יתברך לא פירושו של רש"י ולא זה של רמב"ן, וכיצד אפשר להקבילן? קושי זה בולט יותר כשמתבוננים בלשון המדרש (ויקרא רבה כד, ד): "לך אמור לישראל, בַּני, כשם שאני פרוש, כך תהיו פרושים". מה לו לבורא יתברך ולפרישות ממותרות או מעריות?
		קל יותר להבין כדברי חז"ל שם בהמשך (פרשה ח), וזו לשונם: משל לבני מדינה שעשו ג' עטרות למלך. מה עשה המלך? נתן בראשו אחד ושתיים בראשם של בניו. כך בכל יום ויום עליונים מכתירין להקב"ה ג' קדושות. מה הקב"ה עושה? נותן בראשו אחד, ושתיים בראשם של ישראל. הדא הוא דכתיב, "קדשים תהיו כי קדוש אני". יתר המדרשים שבעל "תורה שלמה" מביא כאן, אינם נוגעים בקושי שלפנינו. ודומה שרמב"ן אכן שם לב לקושי, והוא מבאר: "כי קדוש אני ה' אלהיכם, לומר שאנחנו נזכה לדבקה בו בהיותנו קדשים". אור החיים הק' נדרש לשאלה זו באריכות ומציע מספר פירושים. אמנה חלק מהם: (א) אם אתם מקדשים עצמכם - מעלה אני עליכם כאילו קדשתם אותי (על־פי "תורת כהנים"). (ב) ה' חפץ בבניו שידמו לקונם בהפלגת קדושה, וכשם שאין שיעור וגבול לקדושתו יתברך כך נדרשים בניו להתקדש עוד ועוד ללא גבול. (ג) כדי שנוכל להכין עצמנו להשראת שכינה על ראשנו, עלינו לשער כמה גדולה קדושתו יתברך. עיי"ש עוד. וב"דעת מקרא" מבואר: "כי קדוש אני ה' אלהיכם", כלומר קדושת אלהיכם מחייבת אתכם לחקות את קדושתו.
		נראה שבאין מילים בלשון בני אדם הנותנות ביטוי מלא לקדושת המקום ב"ה וממצות את עומק משמעותה, לא הסתפק הכתוב לעתים קרובות בתיבה "קדוש" לגבי הקב"ה אלא הפליג בלשונו, כגון "נאדר בקדש" (שמות טו, יא), "אין קדוש כה'" (שמואל א' ב, ב), "קדוש קדוש קדוש" (ישעיה ו, ג), כי אכן הקדושה שילוד אשה עשוי להגיע אליה, אינה אלא חיקוי רפה של קדושתו שלו יתברך שאין לה חקר. ואמרו חז"ל (ויקרא רבה כד, ט): "קדשים תהיו", יכול כמוני? תלמוד לומר, "כי קדוש אני ה' אלהיכם", קדושתי למעלה מקדושתכם. ע"כ. אמנם לכתחילה יעד הקב"ה את עם ישראל להיות לו לעם קדוש, כמו שנאמר "כי עם קדוש אתה לה' אלהיך" (דברים ז, ו ושם יד, ב ו-כא), וכאן בא הכתוב להורותנו שלא יעלה על הדעת, שדי לנו בייעוד זה ובהבטחה זו, אלא שאנחנו מצווים לשמור קדושה זו מכל משמר ולחזקה ולהאדירה על ידי קיום מצוות התורה, ולימדונו חז"ל (יבמות כ ע"א): "קדש עצמך במותר לך", וכפי שמפרט רמב"ן על אתר.
		ובספר "תפארת יהונתן" על התורה לרבי יהונתן אייבשיץ (ריש פרשת קדושים ד"ה והנה) מצאתי דברים נפלאים, המתאימים לכל זמן ובייחוד לזמננו: ...אמנם כבר פירשתי, כי להחמיר יותר מתוך התורה הוא אפשרות רחוקה, כי כבר כתב יוסיפון בן גוריון (יוספוס פלביוס) בספרו לרומיים, שהיו בבית שני אנשים שהיו שוכנים ביערים, מתבודדים, וממש לא אכלו רק פרי עצי היער, והיו נזירים מכל ענייני העולם, אבל הפרושים לא היתה דעתם בהם כלל וכלל. כי עובד ה' השלם צריך להיות דבריו ועסקיו נוח לה' ולבריות, ולא להפריע נימוס יישוב העולם וחברת בני אדם והנהגת מדינה, ואלו יהו כולם נזירים כאלה, לא נתקיים נימוס וסדר הטבע, ויכלה העולם ויאבד קשר האומה. ועל זה רמזו חז"ל: "יפה תורה עם דרך ארץ". ולכן, כל פרישות שיעשה האדם, תהיה לו על זה הסוג שיש אפשרות שתקיים אותה כל האומה. אבל הפרישות שאפשרית רק ליחיד ולא לאומה בכללה, זה אינו בגדר השלימות, ודברים כאלה הרחיקו חכמי ישראל. וזהו כוונת המדרש: "פרשה זו נאמרה בהקהל", כי הקדושה במותר לך תהיה רק מה ששייך בהקהל. ע"כ.
		לכאורה אלה הם דברים מתקבלים על הדעת, ועם זאת שונה דעתו של הנצי"ב ב"העמק דבר" על אתר: קדשים תהיו - כלפי מעשה ארץ מצרים וכנען בתאוותם לפרוץ אפילו כל חוק, באה המצוה אל "כל עדת בני ישראל" להיות גדור מן התאוה, אפילו מה שהוא נגד שכל האנושי לבד, וכמו שכתב הרמב"ן בפירוש מצוות עשה זו שהוא להיות פרוש ממותרות הרבה, אפילו במותר. והקדים הכתוב כאן "אל כל עדת בני ישראל" באשר אין פרישת כל אדם שווה, ותורת כל אחד לבדו בידו לפי טבע גופו והליכות ביתו וכדומה. וכן כתב ה"מגיד משנה" שלהי הלכות שכנים: "וענין דין בן המיצר הוא שתורתנו התמימה נתנה בתיקון מידות האדם ובהנהגתו בעולם כללים באמירת קדשים תהיו, והכוונה כמו שאמרו ז"ל: קדש עצמך במותר לך, שלא יהא שטוף אחר התאוות, וכן אמרה "ועשית הישר והטוב", והכוונה שיתנהג בהנהגה טובה וישרה עם בני אדם. ולא היה מן הראוי בכל זה לצוות פרטים, לפי שמצוות התורה הן בכל עת ובכל זמן ובכל ענין, ובהכרח חייב לעשות כן, ומידות האדם והנהגתו מתחלפת לפי הזמן והאישים, והחכמים ז"ל כתבו קצת פרטים מועילים נופלים תחת כללים אלו, ומהם שעשו אותם בדין גמור, ומהם לכתחילה ודרך חסידות, והכל מדבריהם ז"ל. ולזה אמרו: "חביבין דברי דודים יותר מיינה של תורה, שנאמר כי טובים דודיך מיין". משום הכי כתוב דמכל מקום הכל מוזהרים, איש לפי ערכו, מה שאין כן כל המצוות, הדבר ידוע שהכל שוים. ע"כ. ואם נתעמק בדבריו, אולי נמצא שמשלימים את דברי ר' יהונתן אייבשיץ, ואלה ואלה דברי אלקים חיים.
		באשר להקבלה שבין קדושת המקום ב"ה לקדושה הנדרשת מעם ישראל ("קדשים תהיו כי קדוש אני ה' אלהיכם") הוסיף הרב איתן שנדורפי שי' מדבריו הנפלאים של הגאון ר' שמעון שקופ בהקדמת ספרו "שערי יושר", וכה דבריו: נראה לעניות דעתי, שבמצוה זו כלול כל יסוד ושורש מגמת תכלית חיינו, שיהיו כל עבודתנו ועמלנו תמיד מוקדשים לטובת הכלל, שלא נשתמש בשום מעשה ותנועה, הנאה ותענוג, שלא יהיה בזה איזה ענין לטובת זולתנו, וכמובן בכל הקדושות שהוא התייחדות למטרה נכבדה. והנה כשהאדם מיישר הליכותיו ושואף שתמיד יהיו דרכי חייו מוקדשים לכלל, אז כל מה שעושה גם לעצמו - להבראת גופו ונפשו - הוא מתייחס גם כן אל מצוות קדושה, שעל ידי זה ייטיב גם לרבים, שבטובתו לעצמו הוא מיטיב עם הרבים הצריכים לו, אבל אם הוא נהנה הנאה מן סוג המותרות, שאינן דרושות להבראת גופו ונפשו, הנאה זו היא נגד הקדושה, שבזה הוא מיטיב לעצמו לרגע לפי דמיונו, ולזולתו אין שום תועלת. ועל־פי דרך זו ענין מצוה של פרישות הוא תמצית מיסוד מצוות קדושה, הנכרת בפועל בדרכי ההנהגה של האדם, אבל ברעיון ושאיפת הרוח מתרחבת מצוה זו גם על כל מפעליו ומעשיו של האדם גם בינו לבין המקום, וביחס זה מתדמה ענין קדושה זו לקדושת הבורא יתברך באיזה דמיון קצת, שכמו שבמעשה של הקב"ה בבריאה כולה, וכן בכל רגע ורגע שהוא מקיים את העולם, כל מעשיו הם מוקדשים לטובת זולתו, כך רצונו יתברך שיהיו מעשינו תמיד מוקדשים לטובת הכלל ולא להנאת עצמו. הערת ר' זאב נוימן שי': ובשיחות הרצי"ה לספר ויקרא (עמ' 151) מבואר: "קדשים תהיו כי קדוש אני"... אולם תדעו: "קדושתי למעלה מקדושתכם" (ויקרא רבה כד, ט). נכון לומר שהמושג של קדושה אלהית של "קדיש בשמי מרומא עלאה" (קדושה דסדרא) הוא ה'קדוש' שלנו ואשרינו שנמשכת קדושתנו מתוך הקדושה העליונה האמיתית, אבל אין להחליף את היוצרות, אין לחשוב שזה מתחיל מן הקדושה התחתונה, חס ושלום! זה מתחיל מן הקדושה העליונה, זה נמשך מן הקדושה האבסולוטית משמי מרומא עלאה, קדושתכם מתוך קדושתי. קדושתי זה המקור. זהירות מטשטוש, מסכנת הגשמה של האלהות וכו'. וראה שם עוד (עמ' 182).
	@22ג	<b>רש"י ד"ה איש אמו ואביו תיראו, ...תיראו אביו ואמו וכו'.</b> קצת תמוה שרש"י נוקט כאן סדר הפוך מזה של הפסוק. וזה קשה עוד יותר כשרואים דברי רש"י שבדיבור הבא. (פ' קדושים תשנ"ז)
		<b>רש"י ד"ה אני ה' אלהיכם, ...אתה ואביך חייבים בכבודי.</b> וראה למעלה (בראשית מו, א רש"י ד"ה לאלהי אביו יצחק). (פ' שמות תשנ"ד)
		<b>שם. ...איזהו מורא. לא ישב במקומו וכו' ואיזהו כבוד. מאכיל ומשקה וכו'.</b> לכאורה היה מקומו של קטע זה למעלה, בד"ה אמו ואביו תיראו, אבל גם בדפו"ר כמו בחומשים שלפנינו. (פ' קדושים תשמ"ט) על כך השיב ר' חזקי פוקס שי': נראה שהסדר ברש"י כך: בתחילה (בד"ה איש) מבאר רש"י את הכתוב לפי פשוטו, לאחר מכן (בהמשך הדיבור, ובדיבורים המתחילים "תיראו", "אמו...", "ואת..." ו"אני...") מביא את דברי חז"ל במדרש, ובסוף דבריו (בדיבור זה) מבאר מהי היראה.
	@22ד	<b>רש"י ד"ה ואלהי מסכה, תחילתן אלילים הם (מלשון אַל), אם אתה פונה אחריהם, סופך לעשותן אלוהות. ע"כ.</b> והרעיון של עבירה גוררת עבירה בא גם להלן (יא) ד"ה לא תגנבו וגו' ושוב להלן (כ, ד) ד"ה ואם העלם יעלימו. וקצת תמוה שרש"י רואה צורך בהעלאת אותו רעיון ג' פעמים בפרשה אחת. (פ' אחרי־מות קדושים תשנ"ג) הערת ר' גרשון באס שי': אדרבה רש"י מבקש להדגיש עד כמה אדם עשוי להדרדר.
		<b>רש"י ד"ה לא תעשו לכם, ...ולא אחרים לכם... לא שלך ולא של אחרים. ע"כ.</b> וקשה לי שהרי "ולא אחרים לכם" כבר כלול בדרשה משמות (כ, ב) "לא יהיה לך" - לא שלך ולא של אחרים. (פ' קדושים תשמ"ט)
	@22ח	<b>רש"י ד"ה ואכליו עונו ישא, בנותר גמור הכתוב מדבר; ואינו ענוש כרת על הנשחט חוץ למקומו, שכבר מעטו הכתוב. וזהו בנותר גמור מדבר וכו'.</b> לא מובן לי, למה רש"י חוזר על הקביעה "וזה בנותר גמור מדבר". מכל מקום כוונת רש"י לומר שמילת "ואכליו" שבפסוקנו אינה מוסבת על הפסוק הקודם, המדבר בשוחט על מנת לאכול חוץ למקומו (ראה ד"ה ואם האכל יאכל וגו'), אלא על האוכל נותר גמור, שכן מספר שמות (כט, לד) אנו לומדים בגזרה שווה ש"קודש" פירושו נותר גמור.
		ועוד קשה, הרי בד"ה הקודם אמר שהפסוק מדבר בנפסל משום מחשבת חוץ למקומו, וכיצד מגיע עתה לנותר? (פ' קדושים תשנ"ז)
		ובעצם קשה לשון רש"י "בנותר גמור". כלום יש נותר שאינו גמור? אלא הכוונה לנותר שבמחשבה הנזכר בפסוק ז. כלומר האוכל בשר ששחיטתו היתה על דעת שיאכל חוץ לזמנו - אפילו אם אכלו בזמנו ענוש כרת (ראה רש"י זבחים כז ע"ב). (פ' אחרי־מות קדושים תשנ"ט)
	@22י	<b>"לא תעולל... לא תגנֹבו... לא תעשק".</b> על השינוי ללשון רבים כתב חזקוני: הוציאו בלשון רבים ללמדך כי הרואה ומחריש גם הוא גנב כמו בעל הגניבה. וכן אצל ראב"ע. וראה "משכיל לדוד" המבאר כי מקור לימודו של רש"י (אם גנבת, סופך לכחש, סופך לשקר, סופך להשבע לשקר) הוא בשינוי הלשון מיחיד לרבים. כלומר נאמר "לא תגנבו" בלשון רבים ללמד שדברים אלו שייכים בכל הגנבים, שכולם סופם לכחש, לשקר ולהשבע לשקר. (פ' אחרי־מות קדושים תשנ"ד)
		<b>רש"י ד"ה אני ה' אלהיכם, דיין להיפרע, ואיני גובה מכם אלא נפשות, שנאמר וכו'.</b> וראה "שפתי חכמים" (אות ו). ואף־על־פי־כן קשה, למה נפשות, והרי אין אלה אלא לאוין? ועוד: כיצד משתמע עניין נפשות מן הפסוק שבמשלי? (פ' אחרי־מות קדושים תשמ"ח) וראה המשך הפסוק שם במשלי: "וקבע את קבעיהם <b>נפש</b>". כלומר עיקר הלימוד הוא מן הסיפא של הפסוק שאינו מצוטט. ויש דוגמאות רבות לכך ברש"י.
	@22יא	<b>"לא תגנֹבו".</b> הטפחא שב"לא" תמוהה. (פ' אחרי־מות קדושים תשנ"ח) הערת הגר"א נבנצל שליט"א: גם בעשרת הדברות, בטעם העליון, "לא תרצח, לא תנאף, לא תגנב", ה"לא" בטפחא, ומבואר בזוהר שזה רומז שלפעמים כן תרצח, כגון רודף וכו'.
		<b>רש"י ד"ה ולא תכחשו, לפי שנאמר "וכחש בה" (ה, כב)... אזהרה מנין, תלמוד לומר "ולא תכחשו". ע"כ.</b> מכאן שאין האזהרה צריכה לקדום את העונש, וכך בהרבה מקומות, ואין מוקדם ומאוחר בתורה. (פ' קדושים תשנ"ז)
	@22יב	<b>"ולא תשבעו בשמי לשקר, וחללת את שם אלהיך" וגו'.</b> המעבר מלשון רבים ללשון יחיד כאן הוא קצת קשה, אך מכל מקום ניתן ללמוד מכאן על מעין מקבילה למעלה (יח, כא) "ומזרעך לא תתן להעביר למלך, ולא תחלל את שם אלהיך" וגו', כי שם היה אולי אפשר לראות בסיפא "ולא תחלל" וגו' משום לאו נפרד (ולא כרמב"ן ור"ע ספורנו על אתר), אך מכאן ברור שכוונת הכתוב לומר, שבמקרים ספציפיים אלה יהיה חס וחלילה משום חילול שם שמים. ברם, ממילא קשה, כלום אין עניין חילול השם עניין שעומד בפני עצמו, כלומר איסור על כל מעשה או מחדל שעלול להביא לידי חילול שמו יתברך? וצריך לחפש, היכן מדובר בזה בהלכה. (פ' אחרי־מות קדושים תשנ"ט) וראה רמב"ם (הלכות יסודי התורה ה, א) שכתב: כל בית ישראל מצווין על קדוש השם הגדול הזה, שנאמר: "ונקדשתי בתוך בני ישראל" (להלן כב, לב), ומוזהרין שלא לחללו, שנאמר: "ולא תחללו את שם קדשי" (שם), כיצד? כשיעמוד עובד כוכבים ויאנוס את ישראל לעבור על אחת מכל מצוות האמורות בתורה או יהרגנו, יעבור ואל יהרג, שנאמר במצוות "אשר יעשה אותם האדם וחי בהם" (יח, ה) - וחי בהם ולא שימות בהם, ואם מת ולא עבר - הרי זה מתחייב בנפשו. ע"כ. לאו זה אף נמנה במניין המצוות (ראה "ספר המצוות" לא תעשה סג וב"ספר החינוך" מצוה רצה). מלבד הלאו של "ולא תחללו את שם קדשי", שנאמר כאיסור בפני עצמו, מצינו שהזכיר הכתוב חילול השם אף בעבירות מיוחדות, שמהותן חילול שם ה', לפי שהן עבירות חמורות (בשבועת שווא או בשבועת שקר, בשבועת העדות או בשבועת הפקדון, בנותן מזרעו למולך, בגילוי עריות, בחילול קדשים ועוד).
		באשר למעבר מלשון רבים ללשון יחיד כמו כאן - "ולא תשבעו... וחללת", ישנם כמה כאלה, ראה להלן (טו) "לא תעשו עול במשפט לא תשא פני דל" וראה גם פסוק יט וגם כז ועוד. ולפי שעה לא מצאתי לזה תשובה. (פ' אחרי־מות קדושים תשס"ב)
	@22יג	<b>"לא תלין פעֻלת שכיר" וגו'.</b> דיני תשלומי שכר שכיר בזמנו מסודרים יפה על ידי מרן ה"חפץ חיים" בספרו "אהבת חסד" (פרק ט).
		<b>רש"י ד"ה לא תלין, לשון נקבה, מוסב על הפעולה. ע"כ.</b> כלומר פעולת השכיר שבכתוב. וראה רא"ם כמובא ב"שפתי חכמים" (אות ט). ואולם לפי פירושו של רש"י קצת קשה זה שיתר הלאווים שבפסוק זה באים בלשון נוכח. ואכן אונקלוס תרגם גם מילת "תלין" כמוסבת על האדם ולא על הפעולה. (פ' אחרי־מות קדושים תשמ"ב)
		ר' יהודה גרינשפן שי' אמר לי: "לא תעשק" מוסב על המעביד, "לא תגזול" - על הפועל שתוך זמן נתון (הלילה או היום) הוא נאמן לומר, לא קיבלתי שכרי, ו"לא תלין" שוב מוסב על המעביד, לא לדחות את התשלום מעבר לזמן נאמנותו של הפועל. ראה משנה (בבא מציעא פ"ט, מי"ב). (פ' קדושים תש"ס)
	@22יד	<b>רש"י ד"ה לא תקלל חרש, אין לי אלא חרש, מנין לרבות כל אדם? תלמוד לומר "בעמך לא תאר" (שמות כב, כז). אם כן, למה נאמר "חרש" וכו'.</b> דברי רש"י קשים, שהרי כאילו מוחק את נושא הכתוב שם - "נשיא". וראה רמב"ן על אתר, שמה שכתוב שם "<b>ונשיא</b> בעמך לא תאר", דיבר הכתוב בהווה, שדרך הדיין שיקללו אותו בעלי־הדין אם יוצאים חייבים מלפניו. וזה שנזכר בפסוקנו דווקא "חרש", אומר רמב"ן, זה לרבותא, שאף־על־פי שאינו שומע הזהירה התורה עליו, קל־וחומר שאסור בשומעים המתביישים ומצטערים בזה. או שגם כאן דיבר הכתוב בהווה, שכן עשוי אדם לקלל יותר את החרש שאינו שומעו, כי אין חשש שישיב לו כגמולו. באשר לכוחה של קללה להזיק ראה אריכות דבריו של בעל "ספר החינוך" (מצוה רלא) שכתב: אף־על־פי שאין בנו כח לדעת באיזה ענין תנוח הקללה במקולל, ואיזה כח בדיבור להביאה עליו, ידענו דרך כלל מכל בני העולם שחוששין לקללות, בין ישראל, בין שאר האומות, ויאמרו שקללת בני אדם, גם קללת הדיוט, תעשה רושם במקולל ותדביק בו המארה והצער. ואחר דעתנו דבר זה מפי הבריות נאמר כי משרשי המצוה, <b>שמנענו השם מהזיק בפינו לזולתנו כמו שמנענו מהזיק להם במעשה,</b> וכעין ענין זה אמרו זכרונם לברכה (מועד קטן יח ע"א): ברית כרותה לשפתים, כלומר: שיש כח בדברי פי אדם. ואפשר לנו לומר לפי עניות דעתנו, כי בהיות הנפש המדברת חלק עליוני, וכמו שכתוב: "ויפח באפיו נשמת חיים, ויהי האדם לנפש חיה" (בראשית ב, ז) ותרגם אונקלוס: 'לרוח ממללא', נתן בה כח רב לפעול אפילו במה שהוא חוץ ממנה, ועל כן ידענו ונראה תמיד כי לפי חשיבות נפש האדם ודבקותה בעליונים, כנפש הצדיקים והחסידים, ימהרו דבריהם לפעול בכל מה שידברו עליו, וזה דבר ידוע ומפורסם בין יודעי דעת ומביני מדע. <b>ואפשר לומר עוד, כי הענין - להשבית ריב בין בני אדם ולהיות ביניהם שלום,</b> "כי עוף השמים יוליך את הקול" (קהלת י, כ), ואולי יבואו דברי המקלל באזני מי שקלל. <b>והרמב"ם זכרונו לברכה אמר בטעם מצוה זו</b> (בספר המצוות לא תעשה שיז): <b>כדי שלא יניע נפש המקלל אל הנקמה ולא ירגילנה לכעוס,</b> ועוד האריך בענין בספרו. <b>ונראה לי מדבריו, שלא יראה הוא בדעתו נזק אל המקולל בקללה, אלא שתרחיק התורה הענין מצד המקלל, שלא ירגיל נפשו אל הנקמה והכעס ואל פחיתות המידות.</b> וכל דברי רבותינו נקבל, עם היות לבנו נאחז במה שכתבנו יותר. (פ' קדושים תשנ"ז) וראה דברי הזוהר הק' על פסוקנו (מובאים ברקנאטי ומתורגמים על־פי "מתוק מדבש"): אין לך שום דיבור ודיבור היוצא מפי האדם שאין לו קול, וקול הזה עולה למעלה וכמה מלאכים מחבלים מתחברים עם הקול ההוא ומלווים אותו ומעלים אותו, עד שעולה אל מקום של תהום רבה ששם מדור החיצונים, ומעורר אותם ועל ידי זה הם מתגברים בעולם. וכמה חיצונים מהם מתעוררים על אותו האדם להענישו, לכן אוי למי שמוציא דיבור רע מפיו וכו'.
		<b>"ולפני עור לא תתן מכשל".</b> עיין בפירוש המשניות לרמב"ם (שביעית פ"ה, מ"ו) שכתב: אמר ה' "ולפני עור לא תתן מכשול", הכוונה בזה, שמי שעיוורה אותו התאווה והדעות הרעות, אל תעזרהו על עיוורונו ותוסיף להתעותו. ולפיכך אסור לסייע לעבריינים בעשיית העבירות, ולא לגרום למה שיביאם לכך, אלא נעשה בהיפך. (תש"ה)
		ועתה קשה לי: למה הן רש"י (תורת כהנים) הן רמב"ם דוחים את פשוטו של מקרא שהוא מובן לכל גם בלא כל פירוש? ועוד יש לשאול: מה דין היועץ כשעצתו הרעה לא נתקבלה, האם עבר על הלאו? (פ' קדושים תשס"ה) לשאלה הראשונה נדרש הרב אלחנן סמט שי' בספרו "עיונים בפרשות השבוע" (סדרה ראשונה עמ' 78) ושם, לאחר דיון ארוך, הוא מבאר כי הכשלת עיוור בדרכו, זהו מעשה שפל של התעללות לשמה. לפיכך הניחו חז"ל שלא יתכן שהתורה התכוונה למעשה זה. לתורה ישנן הנחות יסוד בדבר הרמה המוסרית הבסיסית של קהל הייעד שלה, ומעשה כזה הוא הרבה מתחת לאותה רמה מוסרית. לפיכך חיפשו חז"ל פרשנות מטפורית למונחים שבפסוק. וזה שהתורה בחרה בלשון מטפורית זו ולא אסרה באופן ברור נתינת עצה שאינה הוגנת או הכשלת האחר בעבירה, זה מפני שניסוח ישיר זה מקל מחומרת האיסור בעיני העובר. על האדם לידע כי בשעה שהוא מבקש להשיא עצה רעה לחברו, הריהו יורד לדיוטא מוסרית תחתונה ונחשב כמכשיל עיוור בדרכו.
	@22טו	<b>"לא תעשו עול במשפט, לא תשא... ולא תהדר... בצדק תשפט" וגו'.</b> נראה שהרישא הוא הכותרת לג' המצוות שאחריו, וכך גם משתמע מלשון רש"י: שלא תאמר... שלא תאמר, וכפירושו להלן (פסוק יט). (פ' קדושים תשנ"ז)
		<b>רש"י ד"ה לא תעשו עול במשפט, ...קרוי עול, שנאוי ומשוקץ, חרם ותועבה וכו'.</b> תערובת שמות־עצם ושמות־תואר שבכאן תמוהה. ועוד קשה, מניין לו לרש"י שעושה עול הוא שנאוי, שכן לארבעת הביטויים האחרים הוא מביא הוכחה, אבל לא לזה. וראה חזרה על נוסחה זו להלן (פסוק לה ד"ה לא תעשו). (פ' קדושים תשמ"ט)
		וראה ב"תורה תמימה" (אות צה) המנמק גם לשון שנאוי. (פ' קדושים תשנ"ב)
		<b>רש"י ד"ה בצדק תשפט עמיתך, ...דבר אחר, הוי דן את חברך לכף זכות (סנהדרין לב ע"ב).</b> לא ידעתי, כיצד זה משתמע מכאן. ויתרה מזו, מה לזה ולצדק, והרי על ידי דין לכף זכות אפשר - ובדרך כלל אף עושים כן - גם למחול על פשעים חמורים, בלא להעניש כראוי. (פ' קדושים תשמ"ט)
		וראה גם "תורת כהנים". ובוודאי יש בדין לכף זכות סטיה מן הצדק המוחלט. (פ' אחרי־מות קדושים תש"ן) וראה "ספר הזכרון" שהוזקק רש"י (תורת כהנים) לומר 'דבר אחר', לפי שאם נפרשהו כמשמעו יהיה זה מקרא מיותר, שמאחר שהזהיר שלא יעשה עוול ולא ישא פני דל ולא יהדר פני גדול - אין לך צדק גדול מזה! לכן דרשוהו חז"ל למשפט הלב, כלומר תשפוט לבך לזכות כל מעשי עמיתך.
		הדרשה "הוי דן" וכו' באה גם במסכת שבועות (ל ע"א), ושם יש הסתייגות: עם שאתך בתורה ובמצוות השתדל לדונו יפה, ואילו באבות (א, ו) באה האמירה באורח כולל: הוי דן את כל האדם לכף זכות. ודרשתי בזה בבת־המצוה של רויטל ושירה שתח' במוצאי יום העצמאות תשנ"א במלון שבחוף התמרים בנווה דקלים, בסופו של יום יפה שאירגנו שלומי ולאה שי' לכל המשפחה לרגל השמחה. (פ' אחרי־מות קדושים תשנ"א)
		ואולי צריך לפרש כאן צדק - צדקה, כלומר מתוך ויתור כלשהו. וראה "שפתי חכמים" (אות צ) המסתמך, כנראה, על פירושו של רמב"ם למסכת אבות שם ואומר: כשהוא חברך, תדון אותו לכף זכות, אבל אם הוא רשע, הוי דן אותו לחובה (והוא כגמרא בשבועות שם), אף־על־פי שבמשנה אבות נאמר במפורש "כל האדם". וראה פירושו של רבנו בחיי על המשנה שם שכתב: כל זמן שרואה אדם בחברו עושה דבר ויכול הוא לדון אותו דבר לשני צדדים - לצד חיוב ולצד זכות, יש לו להניח צד חיוב ולדונו לצד זכות. <b>וזה בכל אדם, ולכך אמר "את כל האדם".</b> ובפירושו של "שפת אמת" למסכת אבות יש ביאור יפה, והוא על דרך החסידות: פעמים שאדם אינו נוהג כשורה בדבר מסויים, ועם זאת יש בו מידות טובות המכריעות אותו לכף זכות. לכן אומרת המשנה "הוי דן את כל האדם". כלומר יש לדון כל אדם לפי כללות מעשיו.
		ובאשר למשנה באבות, כבר לפני זמן פירשתי את הסדר התמוה - רב, חבר, דין לכף זכות - שהסיפא בא לאפשר את קיום הרישא והמציעתא של המשנה, כלומר אין אתה יכול לעשות לך רב ו/או לקנות לך חבר, אם לא תדון כל אדם לכף זכות. (פ' אחרי־מות קדושים תשנ"ט)
		ועתה ראיתי ב"תורה תמימה" (אות ק): "...משום דכל אדם יש לו חזקת כשרות, וצריך להעמידו על חזקתו", ודבריו יפים. (פ' אחרי־מות קדושים תשס"ב) הערת ר' שמואל עמנואל שי': לשאלה על הניגוד, לכאורה, בין הציווי "הוי דן את חברך לכף זכות", לחובה לדון על־פי הצדק המוחלט, נותן רש"ר הירש על אתר תשובה ברורה ו"פשוטה", וזו לשונו: המאמר "בצדק תשפט עמיתך" הוא מקור לשתי הלכות, הנראות סותרות זו לזו. השופט נתחייב בו לדון על־פי הצדק המוחלט - וייקוב הדין את ההר; ואילו מחוץ לכותלי בית הדין - ביחס להערכה החברתית שבין אדם לחברו - למדו מכאן: "הוי דן את חברך לכף זכות" (שבועות ל ע"א). אך אין זו אלא סתירה שלכאורה. כי הדין המשפטי וההערכה החברתית שונים זה מזה מבחינת המושא. על השופט לבחון רק את גופו של מעשה - אם הוא מתאים או נוגד למידת הצדק; ועליו להתעלם מכל הנסיבות הפרטיות והאישיות - ומכל המניעים שהביאו לידי כך. יש מעשה שאין לו הצדקה - אך אפשר ללמד עליו זכות; ואף־על־פי־כן יש לחייב את עושהו בדין. ויש מעשה, שמניעיו חתומים בגושפנקא של שפלות - ואף־על־פי־כן אין לחייב עליו בדין. כנגד זה החברה מעוניינת בעיקר באישיות ובאופי; כל מעשה הוא בעיניה רק סימן לשלמות או לחולשה של אופי חבריה. מידת הצדק נותנת, שהשופט יתעלם מן האישיות, וידון רק בגוף המעשה; ואותה מידת צדק נותנת, שהחברה תשקול את כל הנסיבות האפשריות, שיש בהן ללמד זכות על האישיות ואופיה. והרי היא אומרת: אל תמהר לחרוץ דין על חברך, "הוי דן את חברך לכף זכות!".
	@22טז	<b>רש"י ד"ה לא תלך רכיל, אני אומר על שם שכל משלחי מדנים וכו'.</b> כשקראתי לשון רש"י "אני אומר" חשבתי בלבי שאינה הולמת את ענוותו של רש"י שבמקומות אחרים אינו מהסס לכתוב "איני יודע" וכיוצא בזה. מאוד שמחתי כשמצאתי כי אכן, בדפו"ר באה לשון: "אומר אני", וזה כמובן פחות בוטה. וכן גם לשון רש"י המובא אצל רמב"ן על אתר. וראה להלן (פסוק יט ד"ה ובגד כלאים). (פ' קדושים תשמ"ט)
		<b>שם. ...וכן "וירגל בעבדך" (שמואל ב' יט, כח) וגו'.</b> לא ידעתי, מה בא רש"י להוכיח בפסוק זה ובמובא אחריו. וב"לפשוטו של רש"י" מבואר שפסוקים אלו באים להוכיח שגם "רַגֵל" אינו בא רק במשמעות של איסוף ידיעות על האוייב, אלא גם במשמעות: להביא דיבה. (פ' אחרי־מות קדושים תש"ן)
		<b>שם. ...שלא מצינו רכילות שאין כתוב בלשון הליכה - "לא תלך רכיל" (דהיינו פסוקנו), "הולכי רכיל נחשת וברזל" (ירמיה ו, כח) וכו'.</b> גם כאן מביא רש"י ראיה מן הפסוק שאותו הוא בא לפרש, והרי זו תופעה תמוהה. (פ' אחרי־מות קדושים תשנ"ג) הערת הרב איתן שנדורפי שי': איני בטוח שרש"י מבקש להביא כאן ראיה, שמא בא רק למנות את המקומות בהם בא ביטוי זה.
	@22יז	<b>רש"י ד"ה ולא תשא עליו חטא.</b> תמיד הבינותי פשוטו של מקרא - לא תשא חטא (נוסף) על הראוי לתוכחה בזה שתמנע ממנו תוכחתך, שהרי על ידי כך תמנע ממנו לחזור בתשובה ולתקן מעשיו, והוא יוסיף לחטוא. והנה רש"י מבאר - על־פי "תורת כהנים" - "תשא" כפועל עומד, ואילו "עליו" לפי פירושו - בעטיו, בגינו, כלומר היזהר שלא תיגרר, בעקבות תוכחתך אותו, לחטא הלבנת פניו ברבים. כך לפי רא"ם, וראה "באר יצחק" על אתר. וצ"ע, מה הכריח את חז"ל לפרש "תשא" כפועל עומד, ולא כפועל יוצא, וכמו שבא בדרך כלל במקרא. ועוד: דברי רא"ם בסוף דיבורו קשים, שכן הוא מבדיל בין דברים שבין אדם לחברו ודברים שבין אדם למקום, שבאלה האחרונים אף יש מקום להלבין פניו, וכן הוא ברמב"ם (הלכות דעות ו, ח), ורמב"ם מוסיף שם "כמו שעשו כל הנביאים בישראל". וקשה לי, מניין להם חילוק זה בין שני סוגי עבירות? ובאשר לנביאים - לכאורה הוכיחו יותר על דברים שבין אדם לחברו, ומכל מקום לא הוכיחו - בדרך כלל - את הפרט כי אם את הציבור כולו, וממילא אין בזה היסוד של הלבנת פנים, לכאורה. וראה ב"לחם משנה" על אתר שכבר שואל על מקור החילוק. (פ' אחרי־מות קדושים תשמ"ח)
		ולכאורה מתרגם אונקלוס כפירושו של רש"י (תורת כהנים), ושונה ממנו יונתן בן עוזיאל - "ברם אין מיבהית, לא תקבלון מטולתיה חובא", כלומר אם מתבייש מן תוכחתו, אין עליו (על המוכיח) חטא.
		וראה "תורה תמימה" (אות קיח): אבל אין לפרש, ולא תשא עליו חטא - שאם לא תוכיחנו, תשא חטאו, מדין ערבות, שכל ישראל ערבין זה בזה, דאם כן הוה ליה למימר ולא תשא חטאו. ע"כ. והוכחתו השלילית כלל אינה נראית לעניות דעתי שהרי עדיין אפשר לפרש "עליו" - בגללו, בסיבתו, כפי שצריך לפרש על־פי דברי "תורת כהנים". והשווה רש"י להלן (כג, יח) ד"ה על הלחם, בגלל הלחם. (פ' אמור תשמ"ח)
	@22יח	<b>"ואהבת לרעך כמוך".</b> יפה פירש הגאון ר' אשר וייס שליט"א בשיעורו: "כמוך" אין פירושו באותה האיכות, כי אם - באותם הכלים שאתה אוהב עצמך, וזוהי דרישה קלה יותר, ולא דרישה בלתי־אפשרית, ראה רמב"ן על אתר. (פ' אחרי־מות קדושים תשס"ו)
	@22יט	<b>רש"י ד"ה את חקתי תשמרו, ואלו הן - בהמתך וכו'.</b> כלומר הרישא אינו מוסיף על הפסוק הקודם, אלא על הדברים שבהמשך, ודומה שמקורו של רש"י בסברא הישרה, שכן איסור נקימה ונטירה ומצוות אהבת הרע אינם בגדר חוקים שאין אנו יודעים טעמם. (פ' אחרי־מות קדושים תשנ"ט)
	@22כ	<b>"ואיש כי ישכב... שפחה נחרפת...".</b> הנה למקרה שלכאורה הוא יוצא דופן במציאות, מקדיש הכתוב ג' פסוקים, ואילו דברים שבכל יום באים בפרשה זו בקיצור נמרץ, לעתים שלושה בפסוק אחד, והרי זה ראוי להתייחסות. (פ' קדושים תשנ"ז)
		<b>רש"י ד"ה נחרפת לאיש, ...המאורסת לעבד עברי, שמותר בשפחה, הכתוב מדבר. ע"כ.</b> כי אכן הוא מותר הן בצד עבדות הן בצד חירות שבה (ראה רש"י שמות כא, ד). אבל קצת קשה, למה לשון מאורסת. וצ"ע. (פ' אחרי־מות קדושים תש"ן)
		<b>ד"ה והפדה לא נפדתה, פדויה ואינה פדויה. וסתם פדיון בכסף. ע"כ.</b> שפחה כנענית יוצאת לחרות באחת משתי דרכים: פדיון בכסף או שטר שחרור, כמבואר במסכת קדושין (כב ע"ב). (פ' אחרי־מות קדושים תש"ן)
		<b>ד"ה בקרת תהיה, היא לוקה ולא הוא. ד"ה כי לא חפשה, לפיכך אין חייב עליה מיתה וכו'.</b> משום שקדושי העבד העברי אינם תופסים בה, כי היא עדיין שפחה בחלקה. אך ההלכה שבד"ה הקודם אינה מובנת לי. למה לחייב אותה ולא אותו, הרי "השווה הכתוב אישה לאיש לכל עונשים שבתורה" (קדושין לה ע"א)? (פ' קדושים תש"ס) וראה "באר מים חיים" על אתר שכתב: והטעם, לפי שהוא נפטר ב"אשם שפחה חרופה" שחייבה התורה, אבל היא - אין לה במה להינקות ולהביא קרבן, ובלא כלום לפטור אי אפשר, לכן תלקה. ועיין בדברי ר"ע ספורנו על אתר. על כך הוסיף הרב איתן שנדורפי שי' תירוצו של בעל "אזנים לתורה" שכתב: השפחה הזאת שואפת להיות בת חורין וכבר מצאה איש שפדה חציה, וקידש אותה בתקוה, שבקרוב תשיג ידו לפדות גם את חציה השני, אבל היא "חותרת" אל החרות ומחפשת איש שני, שיפדה אותה תיכף ומפקרת את עצמה אליו. לפיכך מלקים אותה.
	@22כג	<b>רש"י ד"ה שלש שנים יהיה לכם ערלים, ...יכול אם הצניעו, לאחר שלוש שנים יהא מותר וכו'.</b> והוא מ"תורת כהנים". והנה לשון "תורת כהנים" פשוט יותר - "...יכול בתוך ג' שנים הוא אסור, ולאחר ג' שנים יהיה מותר" וכו'. ומכיוון שרש"י הכניס כאן את המונח הצנעה, צריך לדעת, מה טיבה של הצנעה זו, ולכאורה אינה אלא שימור בדרך כלשהי ואחסון. כלומר ההוה אמינא היא שפירות ערלה שנקטפו יותרו בחלוף ג' שנים, ועל כן צריך לדייק - פירות ערלה נשארים אסורים תמיד. ועם זאת קשה לשון הכתוב "יהיה לכם ערלים", לשון רבים זה למה בא, והרי הוא מוסב על "פריו" שהוא לשון יחיד. ואם תאמר ש"פרי" הוא שם קיבוץ ועל כן בא ברבים, כהערה *42 שבחומש "דעת מקרא", כי אז יקשה לשון היחיד שב"יהיה", שהיה צריך לומר: יהיו. (פ' אחרי־מות קדושים תשמ"ט, תשנ"ב, תשנ"ז, תשנ"ח, תשנ"ט)
	@22כו	<b>בעל הטורים ד"ה לא תאכלו על הדם, וסמיך ליה "לא תנחשו". שלא ינחשו באכילה כדרך שעושין הרוצחים שאוכלין לחם על ההרוג, שלא ינקמו גואלי ההרוג. ע"כ.</b> כאשר ראיתי קטע זה, תמהתי, כיצד זה אחד מגדולי הראשונים מבאר סמיכות "פרשיות" במנהג - זמני - של פושעים. אחר כך עיינתי במהדורת ידידי ר' יעקב קופל רייניץ שי' המפנה שם בהערה 40 לחזקוני המפנה לגמרא סנהדרין סג ע"א: מניין שאין מברין על הרוגי בית דין, שנאמר "לא תאכלו על הדם", כי כך היה מנהג האמוריים שהיו אוכלין על קבר הנרצח. ע"כ. ועדיין קשה לבאר סמיכות במנהג - זמני - של עכו"ם, אבל מצינו מעין זה הרבה גם אצל רמב"ם במורה, ועוד, ותמיד זה היה קשה לי. (פ' קדושים תש"ס)
		<b>רש"י ד"ה לא תנחשו, כגון אלו המנחשין בחולדה ובעופות, פתו נפלה מפיו וכו'.</b> והוא שילוב של הנאמר ב"תורת כהנים" יחד עם הנאמר במסכת סנהדרין (סה ע"ב וסו ע"א). ובאשר ללשון "נחש" כתב מלבי"ם: ויתכן שהתחלת אלה היה מן הנחש, שהיו צופים בו ועושים סימנים בתנועותיו והלוכו, ומשם התפשט לנסות בדברים אחרים. (פ' קדושים תשנ"ב)
	@22כז	<b>רש"י ד"ה לא תקפו פאת ראשכם, ...שעל אחורי אזניו עקרי שערו, למעלה מצדעיו הרבה. ע"כ.</b> לא ידעתי, מה בא לומר בזה. וכך גם בדפו"ר. וצ"ע. (פ' קדושים תשמ"ט) וב"רש"י כפשוטו" מבואר שכיון ששורש צמיחת השערות שמאחורי האזניים ושעל גובה המצח הוא למעלה מן הצדעים (רקות - צידי הראש שבין המצח לאזניים), ורק במקום הצדעים יורד השיער ויוצא מהיקף העיגול, לכן נקרא איסור הסרת שיער זה בלשון "לא תקִפו".
		<b>"לא תקפו... ולא תשחית...".</b> פותח בלשון רבים ומסיים בלשון יחיד. למה? (פ' קדושים תשמ"ט) וראה "אזנים לתורה" על אתר, שהמוזהרים על פאת הראש רבים מהמוזהרים על פאת הזקן (שהרי יש נערים שעדיין לא צמח להם זקן וכן סריס). הערת ר' זאב נוימן שי': לשאלה זו נדרש הגרצ"י קוק בהערותיו על החומש ותירץ באופן אחר: בתספורת ראש עוסקים שנים, מקיף וניקף, ובשל זקן גם אחד בלבדו.
	@22כח	<b>רש"י ד"ה וכתבת קעקע, כתב המחוקה ושקוע שאינו נמחק לעולם וכו'.</b> "המחוקה" מלשון חרות, כמו "כל תבנית רמש ובהמה... מחוקה על הקיר סביב סביב" (יחזקאל ח, י). פעמיים מדגיש רש"י כאן שהקעקוע הוא לעולם. והנה בימים אלה קראתי באקראי על הסרת קעקוע בעזרת קרני לייזר מסויימות. מעניין הדבר - האם גם היום עובר בעל כתובת הקעקע על איסור דאורייתא. (פ' קדושים תשמ"ט) הערת ר' חזקי פוקס שי': לפי רש"י אכן איסור כתובת קעקע הוא רק בכתב הנשאר לעולם. כך גם שיטת ריב"ן (מכות כא ע"א) והכלבו (סימן צד), אבל דעת הרמב"ם (עבודה זרה יב, יא וספר המצוות לאוין מא) ורוב הראשונים (רבנו הלל קדושים ו, י; סמ"ג לאוין סה; ספר החינוך מצוה רנג וטור יורה דעה סימן קפ) היא, שכל כתובת קעקע אסורה, ואין צורך שתעמוד לעולם. כך גם נפסק להלכה בשולחן ערוך (יורה דעה קפ, א), ואם כן על אף שניתן להסיר את הקעקוע, ישנו איסור.
		שיטה שלישית היא שיטת רבנו יהונתן (מכות כא ע"א) וה"נמוקי יוסף" (שם) הסוברים שהכתב צריך לעמוד ימים רבים. גם לפי שיטתם נראה שכתובת קעקע בימינו אסורה, שכן גם בימינו חקיקת הכתובת ללא ספק נעשית על מנת שתעמוד ימים רבים.
	@22ל	<b>רש"י ד"ה ומקדשי תיראו, ...ואף על פי שאני מזהירכם על המקדש, "את שבתתי תשמרו" וכו'.</b> והוא על־פי "תורת כהנים". אבל לא ידעתי, למה צריך להפוך את שתי צלעי הפסוק, והרי אפשר להגיע לאותה המסקנה גם על־פי סדר הדברים - "את שבתתי תשמרו", ועל כן "ומקדשי תיראו". (פ' קדושים תשנ"ה)
	@22לא	<b>רש"י ד"ה אל תפנו אל האבת, ...אזהרה לבעל אב וידעוני וכו'.</b> כלומר לזה שמפעיל את הדברים, ואילו להלן (כ, ו) נאמר שבזדון הוא חייב כרת, בעוד שזה המבקש לדעת את העתידות בדרך זו הוא בלאו בלבד, כאמור בדברים (יח, י-יא) "לא־ימצא בך... ושאל אוב וידעֹני", וכך הוא ברמב"ם (הלכות עבודה זרה ו, א-ב ו-יא, יד). כלומר דינם של בעל האוב והידעוני הוא סקילה כמפורש לקמן (כ, כז) ופסוקנו מזהיר עליהם. לעומתם, השואל בעצתם - אינו נסקל, אבל עובר בלאו. ולכאורה יש כאן סתירה בין רש"י כאן לדבריו בסנהדרין (סה ע"א ד"ה באזהרה), ואולי הקושי נובע מן האמביוולנטיות של המונח "הנשאל" שבמשנה שם, ראה תוספות שם (ד"ה והנשאל בהן), וראה פירושו של רש"ר הירש כאן. (פ' קדושים תשנ"ב)
		<b>שם. ...וידעוני - המכניס עצם חיה ששמה ידוע לתוך פיו וכו'.</b> כלומר שֵׁם החיה שאת עצמה הוא שָׂם בפיו הוא "ידוע". כך ב"שפתי חכמים" (אות ד), וראה שם סיפור בדיוני ותמוה. (פ' קדושים תשמ"ט)
	@22לב	<b>רש"י ד"ה מפני שיבה תקום, יכול זקן אשמאי וכו'.</b> ברור שרש"י חוזר אל דברי הגמרא (קידושין לב ע"ב) "שיבה - כל שיבה במשמע... תלמוד לומר והדרת פני זקן, אין זקן אלא זה שקנה חכמה". ומעניין שאונקלוס מתרגם בדיוק הפוך: שיבה - דסבר באורייתא, זקן - סבא. ויונתן בן עוזיאל מתרגם את שני הביטויים באורח חיובי: סבין דסבירין באורייתא וחכימא. וראה רמב"ן על אתר הנוגע בשאלה זו. (פ' אחרי־מות קדושים תשמ"ח)
		וראה דברי "בעל הטורים": זקן ויראת, אזהרה לזקן שלא יטריח. ע"כ. וראויים הם דברים ליהפך הלכה למעשה. ובספר "נחל קדומים" לחיד"א כתב בשם רבנו אפרים: "מפני שיבה תקום" - כלומר כשתראה אדם זקן מאוד עומד והוא מיצר מאוד בעמידתו ואתה יושב, תקום ותושיבהו במקומך. "והדרת פני זקן" - שאם אינו זקן כל כך, תהדר אותו ותאמר לו 'אם תרצה לשבת במקומי'... ורבותינו ז"ל אמרו... דהרגיל לקום מפני שיבה, זוכה לירא את ה', דכתיב "מפני שיבה תקום... ויראת מאלהיך". ע"כ. (פ' אמור תשמ"ח)
	@22לג	<b>"וכי יגור אתך גר בארצכם".</b> "אתך" היה לכאורה צריך לגרור אחריו לשון יחיד גם לתיבה ארץ, כלומר - בארצך. ולא ראיתי מעיר. (פ' קדושים תשס"ה) וראה "העמק דבר" על אתר שכתב: וכי יגור אתך גר - משום דדרך גר להיות נדבק עם יחיד מאזרחים, משום הכי כתיב בלשון יחיד. וראה רש"ר הירש על אתר. הערת ר' זאב נוימן שי': וראה שיחות הרצי"ה לספר ויקרא (עמ' 191 הערה 104) שהבאתי את הערת הרצי"ה בכתי"ק שעמד על כך ותירץ: הגר יש לו ענין וערך מיוחד מצד פרטיות אישיותו והצטרפותו אל כלליות הצבור.
	@22לד	<b>רש"י ד"ה כי גרים הייתם, מום שבך, אל תאמר לחברך. ע"כ.</b> והוא מבבא מציעא (נט ע"ב). ויש לו למאמר זה מקום רק בתנאי ש"לא תונו אתו" (פסוק לג) אכן מדבר באונאת דברים, וכדברי רש"י על אתר. (פ' קדושים תשנ"ה)
	@22לה	<b>רש"י ד"ה לא תעשו עול במשפט, ...וקרוי עול שנאוי ומשוקץ חרם ותועבה וכו'.</b> ראה מה שכתבתי למעלה (פסוק טו). (פ' קדושים תשמ"ט)
		<b>רש"י ד"ה ובמשורה, היא מדת הלח. ד"ה הין, זו היא מדת הלח. ע"כ.</b> תוספת התיבה "זו" בד"ה השני מעניינת, שכן המידה הכוללת היא דווקא המשורה, היא כלי־המדידה למידות שונות, ואילו ההין הוא מידה ידועה. ואולי זה משום שההין מוזכר בתורה פעמים רבות. ומכל מקום צריך לדייק בלשונו הזהב. (פ' אחרי־מות קדושים תשמ"ז)
		ואולי לכך רומז בעל "שפתי חכמים" (אות ס), כלומר זוהי מידת הלח המוזכרת לעתים קרובות בתורה. (פ' אחרי־מות קדושים תשמ"ח) יש לציין כי ישנם ספרים הגורסים גם בד"ה ובמשורה: "זו היא מדת הלח".
		<b>רש"י ד"ה במדה, זו מידת הארץ. ע"כ.</b> כלומר החבל שבו מודדים שטח קרקע. (פ' קדושים תשס"ג)
	@22לו	<b>רש"י ד"ה אבני צדק, הם המשקולות ששוקלין כנגדן. איפת, היא מדת היבש. ע"כ.</b> כלומר מין כלי למדידת היבש, בניגוד לשקילת היבש שנעשית במאזני צדק. (פ' אחרי־מות קדושים תש"ן)
		<b>רש"י ד"ה אשר הוצאתי אתכם, ...ואני הנאמן להפרע ממי שטומן משקלותיו במלח וכו'.</b> ראה דברי "שפתי חכמים" (אות ע) והדברים קשים. בנעורי למדתי שאין מחלוקת במציאות, שהרי אפשר לבדוק. ואולי יש להבדיל בין מלח חזק למלח שאינו חזק. (פ' אחרי־מות קדושים תשנ"ד)
@11כ	@22ב	<b>"ואל בני ישראל תאמר...".</b> הו"ו שבכאן נשמעת כו"ו־הניגוד. שמא ממנה למד רש"י כי בעוד האזהרות על העריות מובאות בפרשת אחרי־מות, כאן באה הודעה על העונשים. (פ' קדושים תש"ס)
		<b>"למֹלך".</b> תרגם אונקלוס: לְמלך. וראה מה שכתבתי למעלה (יח, כא), ובינתיים גם שאלתי את ר' רפאל בנימין פוזן שי', והבטיח לבדוק, כי הדבר אכן תמוה. ועתה שמתי לב שאמנם אונקלוס עקבי מאוד שלא ליידע את התיבה "מֹלך". ראה לקמן פסוק ה - "אחרי המלך" ומתרגם אונקלוס: בתר מלך! (פ' קדושים תשס"ג)
		וכך השיב לי ר' רפאל בנימין פוזן שי': בפסוק נאמר "ומזרעך לא תתן להעביר <b>לַ</b>מֹּלֶךְ" בצורת יִידוע, אבל אונקלוס שתרגם "לְאַעְבָּרָא <b>לְ</b>מוֹלֶךְ" הרחיב את האיסור כרבי חנינא (סנהדרין סד ע"א) "דתניא, רבי חנינא בן אנטיגנוס אומר: מפני מה תפסה תורה לשון מולך - כל שהמליכוהו עליהם", ושתי הדעות בראב"ע על אתר. (אור לכ"ח בניסן תשס"ג)
		<b>רש"י ד"ה מות יומת, בבית דין. ואם אין כח לבית דין, עם הארץ מסייעין אותן (תורת כהנים). ע"כ.</b> בוודאי צריך להדגיש "מסייעין אותן", ואינם רשאין לעשות בלא בית־דין. אך אפילו עם בית־דין, צריך לברר, מי הם "עם הארץ" אלה שנדרשים לעמוד במקום כלל ישראל, ומהו טיב הסיוע הנדרש מהם. גם צריך להבין מדוע החשש במולך גדול יותר מבשאר עבירות, שלא יהיה כח ביד בית־דין לענוש את העבריין. (פ' אחרי־מות קדושים תשמ"ז, תשמ"ט, תשנ"ה) וראה "אזניים לתורה" ד"ה עם הארץ ירגמהו שכתב כי מעמד המולך נעשה ברוב עם, שכן עושים הם את תועבותיהם בגלוי ומכים בתופים כדי להשקיט את נהימות הילדים הנשרפים. ועיין שם עוד בד"ה אשר יתן מזרעו למלך שם האריך לתאר את השתלשלות פולחן המולך לאורך הדורות.
		<b>רש"י ד"ה עם הארץ, עם שבגינו נבראת הארץ. דבר אחר, עם שעתידין לירש את הארץ, על ידי מצות הללו. ע"כ.</b> דומה שלפי שני הפירושים הכוונה לעם ישראל בכללו, הציבור, כנסת ישראל, וכפי שמתרגם אונקלוס: עמא בית ישראל. והנה בפסוק ד מפרש רש"י, במשתמע ולא במפורש, שהביטוי 'עם הארץ' מתייחס לסנהדרין - קטנה או גדולה - והרי זה תמוה. (פ' אחרי־מות קדושים תשמ"ח)
		ומעניין שלמעלה (ד, כז) אין רש"י־חז"ל אומר מאומה על המילים "מעם הארץ". (פ' אחרי־מות קדושים תשנ"ו)
	@22ג	<b>רש"י ד"ה אתן את פני, פנאי שלי. פונה אני מכל עסקי ועוסק בו. ע"כ.</b> והוא על־פי "תורת כהנים", ושם הלשון - "פונה אני מכל עסקיי ועוסק בו, באיש ולא בציבור", ודרשת "תורת כהנים" לא לפסוק זה כי אם לפסוק ה דלהלן. ורש"י פירש כלשונו כאן גם למעלה (יז, י), ו"תורת כהנים" דורש גם שם. ולפני שראיתי הדרשה ההיא, חשבתי ש"תורת כהנים" מעדיף לדרוש לפסוק ה משום לשונו - "ושמתי אני את פני", הדורש יותר ביאור מאשר לשון פסוקנו - "ואני אתן את פני", ומן הטעם המובא ב"שפתי חכמים" (אות ר). ובהקשר זה מעניינת הערתו של ר' פנחס וולף ז"ל ב"דיוקים" לפסוק ה, שלשון שימת פנים הוא דרגה חמורה מאשר נתינת פנים. (פ' ואתחנן תשל"ב)
		וראה מה שכתבתי למעלה (יז, י). (פ' קדושים תש"ס)
		<b>רש"י ד"ה באיש, ולא בצבור, שאין כל הצבור נכרתין. ע"כ.</b> דרשה זו קשה לי. כלום יעלה על הדעת שכל הציבור יעבירו בניהם למולך? הרי לא לכל הציבור כולו יש בן? ואפילו אם כן - ובדרך הטבע אין זה סביר - היעלה על הדעת שכל יחיד ויחיד שבציבור ישראל יתפס לדבר זה? (פ' קדושים תשמ"ט) על שאלה זו השיב הגר"א נבנצל שליט"א: הסלקא אדעתין היא שכל הציבור יענשו על חטאים של היחיד, ועל העלמת העינים.
		<b>רש"י ד"ה למען טמא את מקדשי, את כנסת ישראל שהיא מקודשת לי, כלשון "ולא יחלל את מקדשי" (כא, כג). ע"כ.</b> וקשה לי, מה ניתן ללמוד משם, והרי שם לשון רבים, ובוודאי אין שם הכוונה לכנסת ישראל. (פ' אחרי־מות קדושים תשמ"ח) הכוונה שם (כא, כג) לעבודות הקודש, וכפי שמפרש שם רש"י, שאם עבד בעל מום - עבודתו פסולה ומחוללת, ובדומה לפסוקנו גם שם אין הכוונה לבית המקדש.
	@22ז	<b>רש"י ד"ה והתקדשתם, זו פרישות עבודה זרה. ע"כ.</b> לכאורה מפרש כך על שום הפסוקים הקודמים. ואילו ר"ע ספורנו מפרש: בפרישה מן העריות. ע"כ. על שום הפרשיה הבאה. (פ' קדושים תש"ס)
	@22ט	<b>"כי איש איש...".</b> לשון "כי" שכאן מבוארת יפה אצל חזקוני על אתר: כיון שיש עונש במזלזל אביו ואמו, כל שכן שיש לי דין עליכם לשמור מצוותי, שאני אביכם מלככם בוראכם. (פ' קדושים תשנ"ה)
		<b>רש"י ד"ה אביו ואמו קלל, לרבות לאחר מיתה (סנהדרין פה ע"ב). ע"כ.</b> מהכפילות שבפסוק ("איש אשר יקלל את אביו ואת אמו... אביו ואמו קלל") למדו חז"ל שהסיפא בא לרבות עונש מיתה על בן המקלל את אביו ואמו לאחר מותם. (פ' קדושים תשס"ג)
		<b>רש"י ד"ה דמיו בו.</b> כאן מפרט רש"י, מדוע מקלל אביו נענש דווקא בסקילה, וכבר ביאר - כמעט באותן המילים - למעלה (שמות כא, יז). (פ' קדושים תשס"ג)
	@22י	<b>"...אשר ינאף את אשת איש אשר ינאף את אשת רעהו".</b> כפל הלשון הוא לצורך שתי הדרשות שרש"י מביאן, ואף־על־פי־כן - הפשט קשה. (פ' אחרי־מות קדושים תש"ן) הערת הרב איתן שנדורפי שי' בשם הגרצ"י קוק: "אשר ינאף את אשת איש" - בין אדם למקום. "אשר ינאף את אשת רעהו" - בין אדם לחברו. וכך בכתי"ק: עוון כפול: מצד איסור עריות באשה ומצד לקיחתה מחברו, אפילו ברשותו (מפי ר' זאב נוימן שי').
	@22יב	<b>רש"י ד"ה תבל עשו, גנאי. לשון אחר, מבלבלין זרע האב בזרע הבן. ע"כ.</b> והסיפא אינה בדפו"ר. וקצת תמוה שאין רש"י מפרש כאן כמו למעלה (יח, כג), ואף שם בהקשר לגילוי עריות, או יסמוך על דבריו שם ולא יזכיר כאן מאומה. (פ' קדושים תש"ס) הערת ר' זאב נוימן שי': על כך כתב הגרצ"י קוק בהערותיו על החומש: גנאי וכיעור של ערוה, כלשון א' לעיל יח, כו, ובלבול כלשון ב' שם.
	@22יד	<b>רש"י ד"ה ישרפו אתו ואתהן, ...לאסור, שנשא את חמותו ואמה. ע"כ.</b> כלומר סבת אשתו, והרי זה קצת רחוק, לכאורה. (פ' אחרי־מות קדושים תשנ"ג)
		לכן בא הפירוש השני ומיישב את הבעיה בדרך פשוטה יותר, דהיינו אכן רק אחת חייבת מיתה, והיא השניה. (פ' קדושים תשמ"ט)
		ועדיין קשה לי, מה רוצה רש"י לומר בסיפא של דבריו: ולשון יוני הוא הן אחת. כלום תורה ניתנה בשפת יפת? ואכן בדפו"ר אין סיפא זה. (פ' אחרי־מות קדושים תש"ן) וראה מש"כ בספר בראשית (לה, ח; מט, ה). הערת הרב איתן שנדורפי שי': לשאלה זו נדרש השל"ה הק' (כללי התלמוד יד, כלל פה קדוש), וזו לשונו: כשתראה בדברי רבותינו ז"ל שמפרשים תיבה ואומרים שכן הוא לשון יוני או לשונות אחרים של גוי, כגון "אתהן" בפרשת קדושים (ויקרא כ, יד), שפירש רש"י אתהן - אחת הן, לשון יוני הוא. וכן בפרשת בא (שמות יג, טז) 'טט' בכתפי שתים, 'פת' באפריקי שתים (סנהדרין ד ע"ב). אל יעלה בדעתך שהתורה כתבה אלו הלשונות שאינן לשון קודש, אלא הכי פירושו, כשברא הקדוש ברוך הוא עולמו לא היה רק לשון הקודש, כמו שכתב רש"י ז"ל בכמה דוכתי, וכשבלל הקדוש ברוך הוא הלשונות בדור הפלגה, בא לשון הקודש גם כן בשאר הלשונות, והתיבות הנזכרות לעיל הם לשון קודש, ונכללו בלשון יוני או בכתפי או באפריקי. וראה מקורות נוספים שדנו בשאלה זו בספר "מרגליות הים" על מסכת סנהדרין (ד ע"ב אות ו).
	@22טו	<b>"ואיש אשר יתן שכבתו בבהמה... ואשה אשר תקרב אל כל בהמה" וגו'.</b> ולא ידעתי, לשם מה התוספת "כל", ולמה דווקא באשה. ולכאורה צ"ע. (פ' קדושים תשס"ג) וראה "העמק דבר" שדווקא באישה מדגישה התורה "כל בהמה", ללמדנו שאין זה משנה אם הבהמה קטנה או גדולה, מה שאין כן באדם שדווקא אם הוא בן תשע ויום אחד ביאתו ביאה.
	@22יז	<b>רש"י ד"ה חסד הוא, לשון ארמי, "חרפה" (בראשית לד, יד): חסודא. ע"כ.</b> ומעיר המהדיר בחומש "תורת חיים" (הערה 21): כן הוא בתרגום אונקלוס שם. ועל כן קשה שבעתיים, למה אונקלוס אינו מתרגם כך כאן. ולפיכך, מכיוון שאינו מפרש כך כאן, צריך למצוא ביאור אחר ל"חסד". והרי זו שאלה לר' רפאל בנימין פוזן שי'. (פ' קדושים תש"ס)
		<b>שם. ...חסד עשה המקום, לבנות עולמו ממנו וכו'.</b> כלומר בכך שהקב"ה התיר לקין ולהבל לשאת אחיותיהם (ראה רש"י בראשית ד, א), התאפשרה התרבותה של משפחת אדם הראשון. ולא ידעתי, מה חסד עשה כאן הקב"ה, והרי רק הוא זה שביקש ליישב עולמו ביצורים בני־אדם, ובוודאי שיכול היה לעשות כן גם בדרך אחרת, בלא "חסד" זה. (פ' אחרי־מות קדושים תשנ"א) הערת הרב איתן שנדורפי שי': יתכן שהחסד שעשה ה' הוא עם קין ולא עם העולם, שכן אם אסור היה לו לשאת את אחותו, היה עליו לשאת את בת אחותו ואם כן היה עליו לחכות עד שתגדל.
	@22יח	<b>רש"י ד"ה הערה, גלה. ע"כ.</b> לפי זה יוצא שיש כאן חזרה - "<b>וגלה</b> את ערותה, את מקֹרה <b>הערה</b>", ומה ביניהם? ובספר בראשית (מב, ט) כבר היה לי קשה: מהו הביטוי 'גילוי עריות' לפי זה? (פ' אחרי־מות קדושים תשנ"ט)
	@22יט	<b>"...עונם ישאו".</b> ואין הכתוב מפרט טיבו של עונשם. וראה ראב"ע שכתב: לא הזכיר עונש אחות האב, גם לא הזכיר כלל עונש שתי אחיות, והמשכיל יבין, גם דברי הקבלה אמת. ע"כ. ובהערה 59 בחומש "תורת חיים" מבואר: שבכל מקום שכתוב בו "עונו ישא" - בכרת. (פ' קדושים תש"ס)
	@22כ	<b>רש"י ד"ה ערירים, כתרגומו וכו'.</b> צריך להשוות את כל המקומות שבהם רש"י מדבר בטיבו של עונש כרת, לפחות בפרשת קדושים. (פ' אחרי־מות קדושים תשנ"ט) וראה מש"כ למעלה (יז, ט) באריכות.
	@22כא	<b>רש"י ד"ה נדה היא, השכיבה הזאת מנודה היא ומאוסה. ע"כ.</b> וקשה לי, למה רש"י מסב את המילה נדה על שכיבה שאינה מוזכרת כלל, לפחות בצורת שם־הפועל. ועוד: אם נסיבנה על "שכיבה", היה צריך לומר מנודה, כדברי רש"י עצמו. (פ' קדושים תשמ"ט)
	@22כה	<b>"...הבהמה הטהֹרה לטמאה... העוף הטמא לטהֹר".</b> השבת שאלתי את עצמי לראשונה, ואחר כך גם את מיכאל שי', לשם מה בא היפוך הלשון בצלע השנייה. (פ' קדושים תשמ"ט)
		וראה תשובה נפלאה בדברי ראב"ע על אתר: הטהרה - העשרה הנזכרים, וכל האחרים טמאים; וטעם העוף הטמא - הנזכר, וכל האחרים טהורים. (פ' קדושים תש"ס)
	@22כז	<b>"ואיש או אשה כי יהיה בהם אוב או ידעֹני" וגו'.</b> זו הפעם הראשונה ששאלתי את עצמי, מה מקומו של פסוק זה כאן, אחר חתימת פרשת קדושים כמו פתיחתה "והייתם לי קדושים" וגו'. ראיתי מן המפרשים שנדרשו לזה: ר"ע ספורנו כתב: מאחר שהיתה הכוונה בכל אלה לקדש את ישראל, הנה מי שיסור מזה באוב או ידעוני אשר ענינם כולו ברוח טומאה על היפך כל המכוון, ראוי שיסקל בלי ספק. ע"כ. לפי "העמק דבר": בשביל שהזהיר על הפרישה מן התאווה, חזר והזהיר שהפרישה לא תהא כדי להיות כהן אוב או ידעוני, שגם זה אי אפשר אם לא בפרישות. וכששאלתי את שכני בבית הכנסת ר' יהודה גרינשפן שי', אמר לי בשם ר' מנחם מנדל מקוצק: "דמיהם בם" חוזר אל ריש הפרשה, "קדשים תהיו", "בלוט זאל עס קאסטן און א קדוש זאל מען זיין" (אף שיעלה בדמך - קדוש תהיה!). דיבור שרק הקוצקאי יכול להרשות לעצמו (ראה "חיוכה של תורה" עמ' קכט). (פ' אחרי־מות קדושים תשנ"ו)
		משנתבקשתי לומר דברי תורה בשבת הבר־מצוה של אסף שי', התקשיתי לבחור מצוה בודדת מתוך המצוות הרבות שבפרשה, לכן בחרתי לעסוק בדבר כללי. התורה היא תכלית העולם והעולם הוא עולם של ריבוי - ריבוי תופעות ומצבים. כך לימדונו חז"ל בירושלמי מסכת סנהדרין (פ"ד, ה"ב): אילו ניתנה התורה חתוכה - לא היתה לרגל עמידה... אמר (משה) לפניו: רבונו של עולם, הודיעני היאך היא ההלכה. אמר לו: אחרי רבים להטות... כדי שתהא התורה נדרשת מ"ט פנים טמא ומ"ט פנים טהור". כל מצב דורש הכרעה, כי ישנן סתירות - פעמים טמא ופעמים טהור. בפרשתנו ישנן כמה דוגמאות הממחישות את הדבר:
		(א) "איש אמו ואביו תיראו ואת שבתתי תשמרו" (יט, ג). אומר רש"י: סמך שבת למורא אב, לומר - אף־על־פי שהזהרתיך על מורא אב, אם יאמר לך: חלל את השבת, אל תשמע לו; וכן בשאר המצוות.
		(ב) "את שבתתי תשמרו ומקדשי תיראו" (יט, ל). אומר רש"י: אף־על־פי שאני מזהירכם על המקדש, "את שבתתי תשמרו" - אין בנין בית המקדש דוחה שבת. (וגם בכיוון ההפוך: "תִכַּנְתָ שבת - רצית קרבנותיה" בתפילת מוסף של שבת. כלומר ה' נתן לנו את השבת ואסר לשחוט בה, ובכל זאת ציוה להקריב בה קרבנות).
		(ג) "ובגד כלאים שעטנז לא יעלה עליך" (יט, יט). ובספר דברים נאמר: "לא תלבש שעטנז צמר ופשתים יחדו - גדלים תעשה לך על ארבע כנפות כסותך" (דברים כב, יא-יב). כלומר ציצית של צמר בבגד פשתן - מותר.
		בדוגמאות אלה המצב הוא פשוט - התורה עצמה, או לפחות חז"ל, הכריעו את הספק, אבל פעמים רבות ההכרעה מוטלת על הפרט. למשל, אומרת התורה: "בצדק תשפט עמיתך" (יט, טו). ומבאר רש"י (תורת כהנים): הוי דן את חברך לכף זכות. כלומר אפשר לדונו לכף חובה ואפשר להיפך, דנהו לכף זכות.
		ויש ששתי ההלכות סותרות ואין הדחויה, שהותרה, בטלה לגמרי, אלא נשארת לה השפעה מסויימת. למשל: איסור שנתבטל ברוב ואחר כך נתרבה, חוזר וניעור.
		ויש שהדברים מגיעים לדקויות עדינות ביותר. למשל: במפגש המפורסם בין יעקב ועשו, נאמר: "ויקם בלילה הוא ויקח את שתי נשיו ואת שתי שפחֹתיו" וגו' (בראשית לב, כג). אומרים חז"ל (בראשית רבה עו, ט): ודינה היכן היא? נתנה (יעקב) בתיבה ונעל בפניה, אמר: הרשע הזה עינו רמה היא, שלא יתלה עיניו ויראה אותה ויקח אותה ממני. רב הונא בשם רבי אבא הכהן ברדלא אמר: אמר לו הקב"ה "לָמַס מֵרֵעהוּ חָסֶד" (איוב ו, יד) - מנעת מרעך חסד, מנעת חסדך מן אחוך, דנסיבת לאיוב לאו גיירתיה? (שהרי כשנישאה לאיוב, האם לא גיירתו?). ע"כ. כלומר אילו נישאה דינה לעשו, הרי מן הסתם היתה מחזירתו למוטב כשם שהחזירה את איוב.
		שואל הרב נתן צבי פינקל זצ"ל, הסבא מסלובודקא (ראה מה שכתבתי בספר בראשית לב, כג): איזו טענה יש נגד יעקב, הרי יש דין מפורש שכל המשיא בתו לעם הארץ כאילו כופתה לפני הארי (פסחים מט ע"ב), ומה רוצים מיעקב? אלא הטענה כלפי יעקב היא שהוא לא נאנח בשעה שהיה נאלץ לעשות זאת. הוא היה צריך לסגור את התיבה במנעול, אבל זה היה צריך להיות מלווה בצער. צריך היה לומר: "באמת, צר לי שאני לא יכול לתת את דינה לו לאשה, אולי היתה מחזירה אותו בתשובה".
		בדומה לזה מובא ב"ילקוט שמעוני" (במדבר רמז תשכט): "ויהי בנסע הארון" (במדבר י, לה) - פרשה זו לא היתה ראויה להכתב כאן, ולמה נכתבה כאן? לפי שכתוב: "ויסעו מהר ה' דרך שלשת ימים" (שם שם, לג), לא אמר להם לישראל אלא מהלך יום אחד, ונסעו על־פי עצמן מהלך שלשה ימים, בורחין מהר סיני... כתינוק שיוצא מבית הספר ורץ. ע"כ. וזה קשה: הרי "על פי ה' יחנו" והיה ענן והיו חצוצרות, ומהי התרעומת? הרי אילולא היו הולכים מהלך ג' ימים, היו ממרים בזה את פי ה'? והתשובה: אכן היו צריכים ללכת, אבל היו צריכים מדי פעם להפנות ראשם בגעגועים על הר סיני, מקום שבו קיבלו התורה.
		הכרעות, התחשבויות ושיקולים מעין אלו דורשים ידיעה רבה. וכיון שאנו גדלנו וחונכנו ל"תורה עם דרך ארץ" אין אנו רשאים להבטל מתלמוד תורה, וגם אם למדרגת תלמיד חכם אין הדרך קלה, עלינו לפחות לצאת מגדר עם הארץ, וזה על ידי לימוד פרשת שבוע עם רש"י, שיש בו מקרא, משנה וגמרא והרבה דרך ארץ. עלינו להתחנך להיות חרדים במובן "חרד לדבר ה'", לחשוב ולשקול כל מעשה ומעשה. אם כך ננהג כולנו, או אז יהיו "פקודי ה' ישרים משמחי לב, מצות ה' ברה מאירת עינים" (תהלים יט, ט). (פ' אחרי־מות קדושים תשנ"ג)
@11כא	@22א	<b>רש"י ד"ה בני אהרן, אף בעלי מומין במשמע. ד"ה בני אהרן, ולא בנות אהרן. ע"כ.</b> קצת קשה, כיצד "תורת כהנים" (ורש"י) לומדים מן המילים "בני אהרן" גם ריבוי וגם מיעוט. (פ' אמור תש"ס) וראה ביאורו של ר' פנחס דורון בספרו "ביאור סתומות ברש"י" על אתר שכתב: הוקשה לרש"י למה מזכיר הכתוב "הכהנים בני אהרן", הלא ברור שהכהנים הם "בני אהרן" וגם להפך? ומתרץ רש"י ששניהם צריכים, שאם כתב "בני אהרן" לחוד, הייתי אומר גם חללים שגם הם בניו של אהרן, קמ"ל "הכהנים", אבל חללים אינם בכלל "כהנים" כלל. "בני אהרן" צריך לרבות בעלי מומין, שלא נתמעטו מתיבת "הכהנים", שהרי לכל דבר הם כהנים חוץ מלענין העבודה. ושוב קשה: אם כן "בני אהרן" למה לי, הרי מתיבת "הכהנים" לא נתמעטו בעלי מומין וכן נתמעטו חללים? לכן מוסיף רש"י לדרוש: בני אהרן ולא בנות אהרן.
		<b>"לנפש לא יטמא בעמיו".</b> לא נאמר כאן מי לא יטמא, אלא אם כן נאמר - כפי שמתבקש - שהנושא הוא "הכהנים בני אהרן", אך אם כך נאמר, יקשה לשון היחיד "לא יטמא". ונראה שמשום כך משלים רשב"ם "איש בעם הכהנים". ומכל מקום קשים כאן המעברים מלשון ללשון לאורך הפרשה: (א-ד) - לשון יחיד, (ה-ז) - לשון רבים, ו(ח) שוב לשון יחיד. (פ' אמור תשמ"ט)
		ולכאורה צריך לחפש תשובה עקרונית לחילופי לשון יחיד ורבים. (פ' אמור תשנ"ט)
	@22ב	<b>רש"י ד"ה כי אם לשארו, אין שארו אלא אשתו (תורת כהנים; יבמות כב ע"ב).</b> היפנה את תשומת לבי שכני בבית הכנסת ר' יהודה גרינשפן שי' לתוספות יו"ט במסכת בבא בתרא (פ"ח, מ"א ד"ה והאיש את אשתו) השואל, מנין ששארו היא אשתו, והוא אומר שם: בהא ודאי צריך נגר ובר נגר דלפרקיה. והנה, מכיוון שהפך הערה זו לשיעורי־בית בשבילי (לא לחינם היה מורה כ"ח שנה), חיפשתי וראיתי שכבר "שפתי חכמים" (אות ה) מזכיר תוספות יו"ט זה. בדקתי ככל שידי הגיעה, לרבות הגמרות השונות המוזכרות בהקשר זה, והגעתי למסקנה פשוטה - שארו אינו יכול להיות אלא אשתו, שהרי כל יתר הקרובים מוזכרים במפורש בפסוק זה ובזה שלאחריו, ולפיכך מוכח מתוך ההקשר כדברי "תורת כהנים", הגמרא, רש"י ורשב"ם. (פ' אמור תשנ"ט) וראה רשב"ם למסכת בבא בתרא (קט ע"ב ד"ה שארו זו אשתו), שאשתו של אדם נחשבת "שארו" (היינו בשרו), שנאמר "והיו לבשר אחד" (בראשית ב, כד), וכך נאמר: "שארה כסותה וענתה לא יגרע" (שמות כא, י). וראה דברי רמב"ן שם, וגם הערה י ב"תורה תמימה" על אתר.
		אבל לכאורה יכולה התיבה "שארו" להיות הכותרת לכל הנמנים לאחר מכן, אחר האתנחתא, והראיה - אין ו"ו־חיבור ב"לאמו", בעוד שישנה כזאת בכל היתר. (פ' אמור תשס"א) הערת הגר"א נבנצל שליט"א: וזה באמת הפירוש להסוברים שטומאת כהן לאשתו היא רק מדרבנן.
	@22ג	<b>רש"י ד"ה אשר לא היתה לאיש, למשכב. ע"כ.</b> כלומר היא התארסה (אירוסין של תורה הם קידושין של ימינו, שמקדש האשה בשווה פרוטה) אך טרם נישאה. לאמור: כהן נטמא לאחותו שמתה כל עוד לא נישאה נישואים שלמים. (פ' אמור תשמ"ט)
	@22ד	<b>רש"י ד"ה לא יטמא בעל בעמיו להחלו.</b> פסוק זה עוסק בדינו של כהן - אם מותר לו להטמא לאשתו שמתה. רש"י מביא כאן שני פירושים למילה "בעמיו": (א) "בעמיו" פירושו עִמו, לאמור: אסור לכהן להטמא לאשתו שמתה אם בשעה שהיא <b>עמו</b> הוא מחולל (כלומר אם היא פסולה לכהונה). (ב) "בעמיו" פירושו בתוך עמו, כפשוטו של מקרא, לאמור: כל האיסור להיטמא לאשה זו הוא דווקא כשיש אחרים <b>בתוך העם</b> שיכולים לעסוק בקבורתה, אבל אם אין מי שיעסוק בקבורתה הריהי בגדר "מת מצוה" ומותר אף לכהן זה לטפל בקבורתה. (פ' אמור תש"ן)
	@22ה	<b>רש"י ד"ה לא יקרחו קרחה, על מת. והלא אף ישראל הוזהרו על כך? אלא וכו'.</b> כלומר פסוקנו והפסוק בפרשת קדושים משלימים זה את זה וכל הנאמר באחד מהם כאילו נאמר גם בשני. ואותו הדבר ממש באשר לשני הדיבורים הבאים. ובדברי ר"י אברבנאל ישנם שני טעמים נוספים להזהרה הנשנית כאן עבור הכהנים: (א) כיון שאסור לכהנים להטמא למתים ולעסוק בקבורתם, ישנו חשש גדול יותר שיחם לבבם בקרבם ואולי יקרחו עליהם. (ב) הקרחה והשחתת הזקן נאסרו, משום שהיה זה מנהג עובדי עבודה זרה בימי קדם. כיון שכך, עלולים כהני ה' לחשוב, שהמה בהיותם עובדים במקדש ה' מרוחקים מעבודה זרה, אין בהם חשש זה. על כן בא הכתוב והזהירם באופן פרטי. (פ' אמור תש"ן)
	@22ו	<b>רש"י ד"ה קדשים יהיו, על כורחם יקדישום בית דין בכך. ע"כ.</b> והוא מ"תורת כהנים". ואין כאן אקט של קידוש, אלא העונש במקרה של עבירה על האיסור הוא המקדש. כן נראה לעניות דעתי. ודברי רש"י להלן (ח ד"ה וקדשתו) מוכיחים. (פ' אמור תשנ"א)
		אבל קשה, מה עניין יש בקדושה מאולצת שכזאת? (פ' אמור תש"ס)
		<b>"ולא יחללו שם אלהיהם".</b> קשה לי, מה חילול השם יש בעבירה על כגון דא יותר מעבירה על יתר המצוות? (פ' אמור תשס"ג) וראה ר"ע ספורנו על אתר שאין רשות לכהן למחול על כבודו, כי הכוונה בכבוד הכהנים הוא לכבוד האל יתברך, וכשימחלו על כבודם זה יחללו את שמו.
		<b>"כי את אשי ה'... הם מקריבִם" וגו'. "כי את לחם אלהיך הוא מקריב" וגו'.</b> קשה לי החזרה על הנימוק בזה אחר זה. (פ' אמור תשס"ו) וראה אור החיים הק' על אתר המבחין בין לשון הרבים שבפסוק הראשון ללשון היחיד שבפסוק השני ומבאר כי היה מקום לומר, שאם יש מספיק כהנים שיכולים לעבוד בבית המקדש, אין להקפיד אם יהיו כמה כהנים שמחמת נישואיהם לא יהיו ראויים לכהונה. לכן השמיעה התורה את הציווי על קדושת הכהן בלשון יחיד, ללמד שכל כהן וכהן, גם אם לא ישרת בבית המקדש, חייב הוא בקדושת כהונה ואסור לו לשאת אותן נשים שהתורה אסרה עליו.
	@22ז	<b>"אשה זֹנה".</b> "...וחכמים אומרים, אין זונה אלא גיורת ומשוחררת ושנבעלה בעילת זנות" (יבמות סא ע"א). וכך גם פוסק רמב"ם בהלכות איסורי ביאה (יח, ב). בספר החינוך (מצוה רסו) מובא טעם האיסור: לפי שהכהנים נבחרו לעבוד עבודת השם תמיד, ראוי ומחוייב להיותם קדושים ונקיים יותר מכל שאר העם בכל ענייניהם. ע"כ. והוסיף רש"ר הירש על אתר: ייעודו של השבט הזה הוא "להכין" לבבנו אל אלהיו; עליו להזכיר לנו בכל עת את "הבסיס" ואת "הכיוון" של חיינו לה'... כך יורה לנו, שמוסריות צנועה, התקדשות של כהונה וחיי שלום וריעות הם תנאי היסוד של חיי המשפחה - ושל כל מטרות חיינו; והכהן יזכיר את כל אלה גם מחוץ למקדש - בקרב חיי העם. ע"כ. וזכורני שלפני שנים הרבה מנעתי שידוך בין גיורת מבאי ביתנו וכהן, ויצא שאחר כך נישאה לאדם שאינו מקיים מצוות, ועד היום הדבר כואב לי, כלום רשאי הייתי לא להתערב? (פ' אמור תשנ"ח) בהקשר זה מן הראוי להביא מדבריו של הגאון הרב יוסף דוב הלוי סולובייצ'יק במאמרו "זה סיני" (הרצאה שניתנה בתמוז תשל"ה לועידת הרבנים של ארה"ב), וכה דבריו: התורה קוראת ליהודי לחיות חיי גבורה הרואית. חיי הקרבה - מסירות נפש. לא נוכל להתיר לאשת איש ולא משנה כמה טרגי יהיה המקרה להנשא מחדש בלי גט. לא נוכל להתיר לכהן לשאת גיורת. ולעתים המקרים הם מאוד טרגיים. אני יודע זאת מנסיוני האישי.
		בא לפני מקרה של נערה גויה שנעשתה גיורת צדק (היא לא הצטרפה לעמנו בגלל שנתנה עיניה במישהו). אחר כך היא פגשה בחור יהודי שבא מרקע חילוני ולא היה לו כל ידע ביהדות. היא קירבה אותו ליהדות, והם השתדכו.
		הוא ביקש להתחקות על עקבות אבותיו לכן ביקר בבית עלמין בו קבור סבו, וראה סמל מוזר על אבן המצבה: עשר אצבעות, כשהבהונות והאצבעות הקדמיות יוצרים כמעט משולש. הוא התחיל להתעניין, הוא חשב שזה סמל מיסטי וגילה שהוא כהן.
		מה נוכל לעשות? זאת ההלכה: כהן אסור בגיורת. אנחנו נכנעים לרצון העליון־על־כל יתברך שמו לעד.
		אך לומר שההלכה איננה רגישה לבעיות, אינה נענית לצרכים של אנשים, זהו שקר מוחלט. ההלכה נענית לצרכים גם של הקהילה וגם של היחיד, אך להלכה יש את המסלול שלה. היא נעה במהירות קבועה מסויימת, יש לה תבניות של היענות לאתגרים משלה, יש לה קריטריונים ועקרונות משלה.
		כשעצב בלבי, השתתפתי בסבלה של האשה האומללה שהיתה הכלי לחזרתו לחיק היהדות, ואז היא איבדה אותו. קמה, והלכה לדרכה (הראני ר' שמיר שיינטופ שי'). וראה עוד "ההר הטוב הזה" על הרב שלמה זלמן מן־ההר (עמ' 410) (הראני ר' גרשון באס שי').
		<b>רש"י ד"ה זנה, שנבעלה בעילת ישראל האסור לה וכו'.</b> רש"י מפרש "זונה" כחכמים במשנה. וקשה לי, מדוע אין רש"י מביא את לשון חכמים: "אין זונה אלא גיורת ומשוחררת ושנבעלה בעילת זנות", ומסתפק בהבאת פירושו לדוגמא האחרונה (נבעלה בעילת זנות. ראה רש"י ד"ה ושנבעלה יבמות סא ע"ב). (פ' אמור תש"ס)
		וראה "דעת מקרא" המביא בהערה, שש דעות חז"ל בפירוש התיבה, ואלו הן: (א) רבי אליעזר: זונה כשמה (טועה מתחת בעלה לאחרים). (ב) רבי עקיבא: מופקרת (שהפקירה עצמה לכל, אפילו אם היא פנויה). (ג) רבי מתיא בן חרש: אפילו הלך בעלה להשקותה (שקינא לה ונסתרה ואסורה לו עד שתשתה), אם בא עליה בדרך, עשאה זונה, הואיל ונבעלה לפסול לה. (ד) רבי יהודה: איילונית (עקרה מטבעה). (ה) חכמים: גיורת ומשוחררת ושנבעלה בעילת זנות לאחד מכל העריות. (ו) רבי אלעזר: פנוי הבא על הפנויה שלא לשם אישות. (פ' אמור תשס"א)
		<b>רש"י ד"ה חללה, שנולדה מן הפסולים שבכהונה... וכן שנתחללה מן הכהונה על ידי ביאת אחד מן הפסולים לכהונה. ע"כ.</b> לכאורה צריך לדייק בלשון רש"י, כי עדיין לא ידעתי מה בין "שבכהונה" ל"לכהונה". וראה להלן (פסוק יד) "מפסולי כהונה". ולכאורה בכולם הכוונה לבת חלל, ואם כן הוא, קשה, למה לא יאמר כך בכל שלושת המקומות? (פ' אמור תשנ"ב)
		<b>שם. ...כגון בת אלמנה מכהן גדול או בת גרושה (וחלוצה) מכהן הדיוט וכו'.</b> ונכון לשים "וחלוצה" בסוגריים, שכן אינה פסולה דאורייתא. וראה דברי ר' אברהם ברלינר בהערה ה שם, שגם הוא שם מילה זו בסוגריים. ובדפו"ר אינה. (פ' אמור תשל"ב)
		<b>"...לא יקחו, כי קדֹש הוא לאלהיו".</b> הייתי מצפה ללשון רבים גם בסיפא של הפסוק, ואולי משום שינוי זה מלשון רבים ללשון יחיד כותב ר"ע ספורנו "כל זרע הכהונה". כאן השינוי מלשון רבים ללשון יחיד רק בולט יותר, והקושי הוא בפרשה כולה (ראה מה שכתבתי למעלה בפסוק א). (פ' אמור תשס"א)
	@22ח	<b>רש"י ד"ה וקדשתו, על כרחו; שאם לא רצה לגרש - הלקהו ויסרהו עד שיגרש. ע"כ.</b> ראה מה שכתבתי לפסוק ו. וקשה לי, לשם מה החזרה? (פ' אמור תש"ס) וראה "גור אריה" שאף־על־פי שכתוב "קדשים יהיו" (פסוק ו) ולמדנו משם שעל כרחם יקדישום בית דין בכך, יכולים היינו לחשוב שבית דין מזהירים אותם בדברים ולא בשוט, לכן כתוב "וקדשתו", שאם לא רצה לגרש - מלקים אותו ומייסרים אותו עד שיגרש. ורא"ם כתב שפסוק ו מדבר על ענייני טומאה, ואילו כאן מדובר בפסולי כהונה.
		<b>רש"י ד"ה קדש יהיה לך, נהוג בו קדושה, לפתוח ראשון בכל דבר ולברך ראשון בסעודה. ע"כ.</b> ותמוה לי שרש"י מרחיב את לשון הגמרא (גיטין נט ע"ב), שכן שם מדבר בדברים שבקדושה בלבד, ולא "בכל דבר". (פ' אמור תשנ"ה) וב"אנציקלופדיה תלמודית" (כרך כז, ערך כהן, טור קצו), מבואר: כל אדם מישראל צריך לנהוג כבוד הרבה בכהנים, ולהקדים אותם לכל דבר שבקדושה, היינו לכל דבר שיהא הכהן נראה גדול ומקודש אם יקדימנו. ועיין שם בהערה 403.
	@22ט	<b>"ובת איש כהן כי תחל לזנות... באש תשרף".</b> בתו של כהן נדרשת לרמה מוסרית גבוהה יותר מבת לוי או בת ישראל. גם אם נתקדשה לישראל, מבחינת הדרישות המוסריות עודנה בת כהן, ואם חלילה זינתה תחת בעלה - עונשה חמור משל בת ישראל (בת ישראל אשת איש שזינתה היא בחנק, ואילו בת כהן היא בשריפה). (פ' אמור תשנ"ח)
		<b>רש"י ד"ה את אביה היא מחללת, חיללה וביזתה את כבודו וכו'.</b> לפי דבריו כלל לא מובן, למה דין זה שייך דווקא אצל בת איש כהן. וכי בת איש ישראל אינה מחללת ומבזה את כבוד אביה כשהיא נוהגת כן? וקצת תשובה יש בתוספת מילים של חזקוני על אתר, המוסיף אחר "אביה" - שהוא קדוש, כלומר בזה הוא שונה מלוי או מישראל. ולפי זה גם מובן, למה לא כתוב שמבזה גם את אמה. (פ' אמור תשנ"ה, תשנ"ז)
	@22יא	<b>רש"י ד"ה נפשת מת, להביא רביעית דם מן המת, שמטמא באהל. ע"כ.</b> כלומר לא רק מת שלם מטמא באוהל, אלא גם חלקים ממנו, כגון אבר שלם או רביעית הלוג של דם. רש"י מחדש (על־פי הברייתא בסנהדרין ד ע"א) שגם אם רביעית הלוג מורכבת מדם שבא משני מתים - היא מטמאת באוהל. וראה "ספר הזכרון" שדרשה זו נסמכת על כך שכתוב "נפשת" בלשון רבים, והדם נקרא נפש (ראה דברים יב, כג). וכתב הרמב"ם (הלכות טומאת מת ג, א) ששיעור הדם המינימלי שנמצא באדם בתחילת ברייתו הוא רביעית הלוג. (פ' אמור תשס"ב)
	@22יב	<b>רש"י ד"ה ומן המקדש לא יצא, אינו הולך אחר המטה. ע"כ.</b> ולכאורה מכאן ראיה שלא כמנהג ירושלים שלפיו אין הבנים הולכים אחר המיטה. ואמנם אמר לי הגאון ר' שלמה זלמן אויערבך שליט"א עוד לפני שנים רבות, שלא הנהיגו בשעתו, שאין הבן הולך אחר מטת אביו, אלא משום שבשעת ההלוויה היו בוזזים את דירת המת, וכשחזרו - היו מוצאים בית ריק מכל. (פ' אמור תשמ"ז) ובספרי המנהגים מבואר שמקור המנהג בדברי השל"ה (מסכת פסחים פרק נר מצוה אות צב). עיין שם. וראה מש"כ בספר בראשית (נ, יג).
	@22יד	<b>"...כי אם בתולה מעמיו יקח אשה".</b> לא ידעתי מה חידוש יש כאן אחר שכבר נאמר בפסוק הקודם "והוא אשה בבתוליה יקח". ופירושו של רמב"ן שהראשון הוא לאו הבא מכלל עשה והשני עשה, קשה לי. וראה דברי חזקוני על אתר. (פ' אמור תשנ"ט) וראה "העמק דבר" שחזר הכתוב ללמדנו כי מתחילה ראוי לכהן שיקח "אשה" - גדולה בדעת ומשכלת ביראת ה', אבל אם אינו מוצא, רשאי לישא אפילו בת הדיוט מישראל "מעמיו", ובלבד שלא ישב בלי אשה.
		<b>רש"י ד"ה וחללה, שנולדה מפסולי כהונה. ע"כ.</b> קצת קשה, למה רש"י חוזר כאן על מה שבאר למעלה (פסוק ז). וראה "שפתי חכמים" (אות ת). (פ' אמור תשמ"ז)
		וראה הערה לט אצל ר' שמואל פ. גלברד ב"לפשוטו של רש"י", שכתב: לפי ההלכה אלמנה האסורה על כהן גדול אסורה גם אם התאלמנה מן האירוסין וכן גרושה. לכן רש"י מפרש שוב "חללה" כי כאן הפירוש שונה מ"חללה" שאצל כהן הדיוט. שם "חללה": <b>שנולדה מן הפסולים וכו'. וכן שנתחללה מן הכהונה על ידי ביאת אחד מן הפסולים לכהונה.</b> ואילו כאן פירוש "חללה" רק <b>שנולדה מפסולים</b>. משום שבלאו הכי כל אחת משלוש הנשים - אלמנה גרושה וחללה - ייאסרו לכהן גדול למרות שהיא "אשה בבתוליה". ולכן נאמר בפסוקנו "זונה" בלי ו"ו־החיבור ללמדנו שיש להבדיל בין אלמנה גרושה וחללה לבין זונה. (פ' אמור תשנ"ג)
	@22יח	<b>רש"י ד"ה כי כל איש וגו', אינו דין שיקרב. כמו "הקריבהו נא לפחתך" (מלאכי א, ח). ע"כ.</b> נראה שרש"י מבקש לבאר את החזרה שבפסוקנו על האמור בקודמו, ולדבריו פסוקנו בא לתת טעם לאיסור. כלומר אסור לבעל מום להקריב כשם שאי אפשר להקריב קרבן מבהמה עם מום. ודומה הדבר למה שנאמר בספר מלאכי (א, ח): "וכי תגִשון עור לזבֹח אין רע? וכי תגישו פִסח וחֹלה אין רע? הקריבהו נא לפחתך, הירצך?". כלומר בחן את הדבר, והקרב דורון בעל מום לשר שעליך, האם יהיה מרוצה לך להעביר ממך אשמתך אשר פשעת כנגדו (כך מבואר ב"מצודת דוד" שם). (פ' אמור תשמ"ח)
		<b>רש"י ד"ה שרוע, שאחד מאבריו גדול מחבירו וכו'.</b> ולא ידעתי, למה "עינו אחת" וכו' אינו מנוסח כצלע שלפניו וכזו שלאחריו, והרי לכאורה היה יכול לומר: שעינו אחת גדולה מחברתה. (פ' אמור תשנ"ג, תשנ"ה, תשנ"ט, מלון גולדן טוליפ, ים המלח)
		יש עניין להשוות מומים אלה שבאדם עם המומים שבבהמה המנויים להלן (כב, כב-כד). בולט הפירוט הרב שם (חמישה) במומים שבאיבר המין לעומת מום אחד שבכאן. (פ' אמור תשנ"ג)
	@22כ	<b>"...או מרוח אשך".</b> כל המומין הקודמים נראים לעין, ועל כן אני מבין שהם פוסלים, מה שאין כן זה. ואולי צריך להביא כדוגמא גם מום שאינו נראה לעין, כדי שהמילים "כל איש אשר בו מום", רש"י - לרבות שאר מומין (תורת כהנים) - ירבו גם מומין שאינם נראים. (פ' אמור תשס"ג) ורמב"ן על אתר מראה כיצד סודרו המומים השונים בפסוק בסדר של 'לא זו אף זו'. ומן הראוי לציין כי המומים המנויים כאן הם האבות, אך להם ישנם עוד מאה וארבעים תולדות (ראה רמב"ם הלכות ביאת מקדש ח, יז).
		<b>רש"י ד"ה או גבן, שורציל"ש בלע"ז, שגביני עיניו שערן ארוך ושוכב (בכורות מג ע"ב). ע"כ.</b> מסתבר שזה מעין דבר הלמד מענינו, כלומר גבן מסוג המומים דק או תבלול בעינו. ובאשר ללע"ז - ר' משה קטן ז"ל תרגם: בעל גבות ארוכות וסבוכות. (פ' אמור תשנ"ח)
		<b>רש"י ד"ה גרב או ילפת</b> (לכאורה כך צריך היה לכתוב, אך כתוב "גרב וילפת". וטוב עשה ר' יצחק לוי ברש"י שבחומש רש"ר הירש ששינה)<b>, מיני שחין הם: גרב - זו החרס, שחין היבש מבפנים ומבחוץ. ילפת - היא חזזית המצרית... והוא לח מבחוץ ויבש מבפנים. ובמקום אחר קורא לגרב - שחין הלח מבחוץ ויבש מבפנים, שנאמר "ובגרב ובחרס" (דברים כח, כז); כשסמך גרב אצל חרס - קורא לילפת גרב, וכשהוא סמוך אצל ילפת - קורא לחרס גרב (על־פי ברייתא בבכורות מא ע"א). ע"כ.</b> כלומר "גרב" הנזכר בפסוקי התוכחה שבפרשת כי תבוא אינו זהה לזו שבפסוקנו. כאן ה"גרב" סמוך לילפת ולכן הוא מציין את השחין הקשה (יבש אף מבחוץ), ושם הוא סמוך לחרס, משום כך משמעו השחין הקל (לח מבחוץ), כמבואר ב"לפשוטו של רש"י". (פ' בהר תשנ"ב)
	@22כא	<b>רש"י ד"ה כל איש אשר בו מום, לרבות שאר מומין. ע"כ.</b> והנה הכתוב מפרט י"ב מומים, ואחר כל אלה מרבה את כל היתר. ואף־על־פי שזוהי דרשה ב"תורת כהנים", קשה לי להבין, לשם מה כל כך הרבה דוגמאות, אם לבסוף מרבים "שאר". (פ' אמור תשס"ב) וראה מש"כ למעלה (ריש פסוק כ). הערת ר' חזקי פוקס שי': דבר זה מפורש בגמרא במסכת בכורות (מג ע"ב). הגמרא שם מביאה את דרשת חז"ל ושואלת: "מאי איכא בין מומא לשאינו שווה בזרעו של אהרן?", כלומר מה ההפרש שיש בין מום הנזכר במפורש בכתוב כפוסל לבין שאר המומים המרובים בדרשה. משיבה הגמרא: "איכא משום אחולי עבודה, מומא מחיל עבודה, דכתיב 'מום בו ולא יחלל', שאינו שווה בזרעו של אהרן, לא מחיל עבודה". כלומר הנפקא מינה היא לגבי דין דיעבד - לגבי המומים המפורשים בכתוב, אם עבר בעל מום ועשה עבודה - עבודתו פסולה; אבל בעלי המומים שהתרבו בדרשה, אם עבר אחד מהם ועשה עבודה - בדיעבד עבודתו כשרה.
		<b>רש"י ד"ה לחם אלהיו, כל מאכל קרוי לחם. ע"כ.</b> ולכאורה אין זה אלא חזרה על מה שכתב למעלה (פסוק יז). (פ' אמור תשנ"ח)
		וראה "שפתי חכמים" (אות ט) המנסה להסביר את ההבדל הקטן בלשון רש"י בשני המקומות הללו. (פ' אמור תשנ"ט, מלון גולדן טוליפ, ים המלח) הערת ר' זאב נוימן שי': והגרצ"י קוק כתב: נראה שהוא שייך לפסוק כב, שאף על פי שכבר פירש כן לעיל משמיענו כאן שכל מאכל, גם של קדשים קלים, קרוי לחם, או שהוא קאי בפסוק כא ומפרש בו שכל מאכל קרוי לחם כמו שזה מתבאר אחר כך מתוך פסוק כב.
	@22כב	<b>רש"י ד"ה מקדשי הקדשים. אלו קדשי הקדשים. ד"ה ומן הקדשים יאכל, אלו קדשים קלים וכו'.</b> ולא ידעתי, מה רש"י מבאר כאן שלא הייתי יודע בלעדיו. ולכאורה אין כל זה אלא מעין פתיחה לסיפא שבו רש"י מסביר את היתור שבאיזכור שני סוגי הקדשים. (פ' אמור תשנ"ח)
	@22כג	<b>רש"י ד"ה אך אל הפרכת, להזות שבע הזאות שעל הפרוכת. ד"ה ואל המזבח, החיצון, ושניהם הוצרכו וכו'.</b> התורה אוסרת על כהן בעל מום "לבוא" אל הפרוכת ו"לגשת" אל המזבח. חז"ל ב"תורת כהנים" עושים צריכותא ומבארים למה יש צורך בשני הלימודים. אילו נאמר רק "פרוכת" הייתי אומר: משום שהיא בפנים ההיכל, מה שאין כן המזבח, מכיוון שעומד בחצר - יכול בעל מום לעבוד עליו. ואם היה נאמר רק "מזבח" הייתי אומר: משום שעבודת הכהן <b>עליו</b>, לכן היא אסורה לבעל מום, אבל הפרוכת משמשת רק להזיית שבע הזאות <b>לידה</b>, לכן גם בעל מום יותר להזות. (פ' אמור תשמ"ט)
	@22כד	<b>רש"י ד"ה אל אהרן וגו' ואל כל בני ישראל, להזהיר בית דין על הכהנים. ע"כ.</b> ויפה מנמק בעל "שפתי חכמים" (אות מ) - דאם לא כן, מה לישראל כאן אצל אזהרת כהנים. אך עדיין קשה לי, לשם מה מילת "כל". (פ' אמור תשנ"ו) הערת ר' זאב נוימן שי': על המלים, "בני ישראל" כתב הגרצ"י קוק: שהם בעלי הקרבנות של עבודת הכהנים וכמפורש אחר כך.
@11כב	@22ב	<b>רש"י ד"ה וינזרו, ...דבר אחר וכו'.</b> לא ידעתי, מה 'דבר אחר' יש כאן, וכאילו בסיפא של דברי רש"י יש דבר אחר מאשר ברישא של דבריו, והרי למעשה הרישא הוא ביאור מילה, והסיפא - ביאור התחביר שטעון סירוס. ודומה שהביטוי 'דבר אחר' כאן שונה מן הרגיל. וראה "שפתי חכמים" (אות נ). (פ' אמור תשמ"ח, תשנ"ז, תשנ"ה, תשס"א) ואכן בדפו"ר אין המילים "דבר אחר".
	@22ג	<b>רש"י ד"ה כל איש אשר יקרב, אין קריבה זו אלא אכילה וכו'.</b> ושלא כלמעלה (כא, יז-יח), שם מדובר בקריבה כדי להקריב קרבנות. (פ' אמור תשמ"ח)
		<b>שם. ...ולמדוה רבותינו מגזירה שוה; ואי אפשר לומר וכו'.</b> רש"י מבקש לבאר מדוע מוכרח הדבר שהגזירה שווה מוסבת על אכילה ולא על נגיעה. (פ' אמור תשס"א)
		<b>רש"י ד"ה וטמאתו עליו, ...וזהו האדם שיש לו טהרה בטבילה. ע"כ.</b> אכן אין טהרה לאכלים או משקים שנטמאו. ובאמת יש לתת על כך את הדעת: מדוע לא ניתנה דרך לטהר אכלים ומשקים? אולי זה משום שאי אפשר לטבול משקין, וקשה ליתן דינים שונים לאכלים ולמשקים. (פ' אמור תשס"א, תשס"ג)
		<b>רש"י ד"ה ונכרתה וגו', יכול מצד זה לצד זה, יכרת ממקומו ויתיישב במקום אחר? תלמוד לומר "אני ה'", בכל מקום אני. ע"כ.</b> וקשה לי, למה לא די לעניין זה בתיבת "מלפני". (פ' אמור תשמ"ז)
		ולפחות צריך ד"ה להיות - "אני ה'". (פ' אמור תשמ"ח) והשווה לדברי רש"י בספר שמות (יב, טו) ובספר דברים (ה, ז).
		בפרשת קדושים (יז, ט) כתבתי שצריך לבדוק כל פירושי רש"י ללשון כרת, והנה צריך להוסיף לזה גם את פרשת אמור. (פ' אמור תשנ"ט) וראה מש"כ שם.
	@22ו	<b>רש"י ד"ה נפש אשר תגע בו, באחד מן הטמאים הללו. ע"כ.</b> כלומר מי שנגע בטמא מת, שרץ, זב, זבה, נידה או יולדת. כל אלו צריכים טבילה, ולאחריה אסורים באכילת תרומה עד הערב. וראה "שפתי חכמים" (אות א): רצונו לומר דהווה ליה למימר 'נפש אשר תגע בהם'. (פ' אמור תשנ"ו)
	@22ז	<b>רש"י ד"ה מן הקדשים, ולא כל הקדשים. ע"כ.</b> כלומר מדובר בתרומה שמותר לאכלה מיד בהערב שמש כמצויין בדיבור הקודם, ולא בקדשי מזבח. דהיינו: זב, זבה ויולדת שהעריב שמשם מותרים באכילת תרומה, אבל אסורים באכילת קדשי מזבח כל עוד לא הקריבו את קרבנם. לפיכך נאמר "מן הקדשים" ולא כולם. רש"י כאן קיצר מאוד. (פ' אמור תשס"ה)
	@22ט	<b>"ולא ישאו עליו חטא".</b> לא ידעתי, על מה מוסבת המילה "עליו". ולפי ראב"ע היא מוסבת על המקדש, ברם, זה לא הוזכר בכל הפרשה כולה. ועוד: אם נפרש "עליו" - בסיבתו, בגללו, כמו למעלה (יט, יז), גם זה קשה. (פ' אמור תשמ"ז, תשמ"ח) ורש"ר הירש פירש: "עליו" - על לחם התרומה.
	@22י	<b>רש"י ד"ה תושב כהן ושכיר, ...ואיזהו תושב? זה נרצע... ואיזהו שכיר? זה קנוי קנין שנים, שיוצא בשש. בא הכתוב ולמדך כאן שאין גופו קנוי לאדוניו לאכול בתרומתו. ע"כ.</b> כלומר רק עבד כנעני של כהן יכול לאכול בתרומה, כי הוא "קנין כספו" (פסוק יא), מה שאין כן עבד עברי שאין גופו קנוי לאדוניו. אבל הסדר בדיבור זה תמוה שכן אם תושב אינו אוכל, שכיר על אחת כמה וכמה. (פ' אמור תשנ"ג) וראה קידושין (ד ע"א) שם שואלת הברייתא: יֵאָמֵר "תושב" ולא יֵאָמֵר "שכיר", וכך נלמד: אם זה שהוא קנוי קנין עולם אינו אוכל בתרומה של בעליו הכהן, משום שאינו נחשב כרכושו, זה שהוא קנוי קנין שנים לא כל שכן שאינו אוכל? ומשיבה: אילו היה נאמר כך, הייתי אומר: "תושב" - זה קנוי קנין שנים, שלא היינו מבינים את משמעות המילה לעצמה, אבל קנוי קנין עולם - אוכל. לכן בא "שכיר" (שהוא הקנוי לזמן מוגבל) ולימד על משמעות המילה "תושב", ומכאן אנו יודעים שאף־על־פי שקנוי קנין עולם - אינו אוכל. כלומר בא זה ולימד על זה (הראני הרב איתן שנדורפי שי'). וראה דברי "העמק דבר" על אתר.
	@22יא	<b>רש"י ד"ה וכהן כי יקנה נפש, עבד כנעני שקנוי לגופו. ע"כ.</b> וראה אצל ר' אברהם ברלינר המוסיף בסוגריים (שגופו קנוי), וזה מובן. (פ' אמור תשמ"ח)
		<b>"ויליד ביתו הם יאכלו בלחמו".</b> לא ידעתי, על מי מוסב לשון הרבים "הם", שהרי "יליד" הוא לשון יחיד. וכך גם ברש"י - ויליד ביתו, אלו בני השפחות, למה לא פשוט: זהו בן שפחה? (פ' אמור תשס"ה)
		וראה אונקלוס המתרגם "יליד" בלשון רבים, והכל אתי שפיר. וראב"ע מפרש: "זכרים ונקבות". (פ' אמור תשס"ה)
		<b>רש"י ד"ה ויליד ביתו, אלו בני השפחות. ואשת כהן אוכלת בתרומה מן המקרא הזה, שאף היא קנין כספו וכו'.</b> תמהתי - לכאורה הקריטריון הוא קנין הגוף, כי זה המבדיל בין עבד עברי לעבד כנעני, וכלום שייך לומר לגבי האשה שהיא קנין הגוף (הגם שנקנית בכסף)? ועוד קשה: למה לי שני מקראות לעניין זה? (פ' אמור תשנ"ז)
		לשאלה השניה ראה הערה 92 (בחומש "תורת חיים") תשובה בשם "גור אריה", וכך כתוב שם: ותרווייהו צריכי, דאי מן "טהור בביתך", משמע דווקא נשואה שהיא בבית הבעל אבל ארוסה לא, לכך כתב "קנין כספו", אף ארוסה דהא קנין כספו היא. ואי כתב "קנין כספו" הוה אמינא דווקא כשקידשה הוא דהיא קניינו, אבל יבמתו שנישאה, כיון דלא קנין שלו היא דהיא קנין אחיו - לא תאכל, לכך צריך "כל טהור בביתך", דהא אשתו היא, וכיון דאשתו היא - תאכל בתרומה. (פ' אמור תש"ס) וראה "משכיל לדוד" המתרץ את שתי הקושיות כאחת. לדבריו עיקר הלימוד שאשה אוכלת בתרומה הוא מהפסוק "כל טהור בביתך יאכל אתו" שבספר במדבר (יח, יא). אמנם אמרו חכמים שכיון שגם אשתו היא קנין כספו יש מקום לכלול גם אותה בפסוקנו "קנין כספו הוא יאכל בו", ולשם מה בא הפסוק שבספר במדבר? אלא שלולא הפסוק בספר במדבר לא היינו מעמידים "קנין כספו" אלא בעבד שגופו קנוי לאדוניו אבל לא באשתו, שכן אף על גב שהיא משועבדת לבעלה, מכל מקום אין גופה קנוי לו בקנין גמור כמו העבד הכנעני.
	@22יג	<b>"ובת כהן כי תהיה אלמנה" וגו'.</b> מכיוון שגם הפסוק הקודם פותח "ובת כהן כי תהיה" וגו', הרי הפתיחה שבכאן לכאורה מיותרת, שהרי אפשר לכתוב: וכי תהיה וגו'. אבל לא מצאתי הערה ליתור זה. (פ' אמור תש"ס) וראה "אזנים לתורה" שכפילות זו משמשת בסיס לדרשת חז"ל במסכת פסחים (מט ע"א): "בת כהן לישראל - אין זיווגן עולה יפה... או אלמנה או גרושה או זרע אין לה וגו'". כלומר בת כהן שנישאת לישראל - לא תתברך במזל טוב וחלילה עשויה להיעשות אלמנה, גרושה או בלא צאצאים. ופירש רש"י שם: כדכתיב "ובת כהן כי תהיה לאיש זר" וסמיך ליה "ובת כהן כי תהיה אלמנה וגרושה וזרע אין לה". וראה עוד שם בגמרא שתלמיד חכם לא נקרא זר לגבי כהנת.
		<b>רש"י ד"ה וזרע אין לה, ממנו. ע"כ.</b> הערה זו חשובה, ראה "שפתי חכמים" (אות כ). אבל אלמנת כהן שיש לה בן ממנו - אוכלת. אך אין רש"י מבאר את המילה זרע, האם הכוונה לזכר דווקא או גם לנקבה. והנה אונקלוס מתרגם: בר, ואילו יונתן מתרגם: ולד, ומכיוון שכך, היתה הכרעת רש"י מתבקשת עוד יותר. (פ' אמור תשס"ב)
		<b>רש"י ד"ה וכל זר לא יאכל בו, לא בא אלא להוציא את האונן שמותר בתרומה, זרות אמרתי ולא אנינות. ע"כ.</b> וקשה לי, מה פתאום אונן, כלום הוא ניגוד של זר? (פ' אמור תש"ס) הערת ר' חזקי פוקס שי': עיין יבמות ע ע"ב.
	@22יח	<b>"אשר יקריב קרבנו... אשר יקריבו" וגו'.</b> המעבר ללשון רבים מכאן ואילך קצת תמוה, כמו לעתים קרובות למדי, ועדיין לא מצאתי תשובה. (פ' אמור תשס"א) וראה "העמק דבר" על אתר שכתב: תכלית עולת נדבה שניים המה: או להשיג דעת אלהים ובא בפני עצמו, או מצורף לנדרים ונדבות של שלמים שהכל יכולים להביא, אפילו מי שאינו מסוגל לדעת אלהים, ומשום הכי כתיב בלשון רבים.
		<b>"...ואמרת אלהם איש איש... אשר יקריב קרבנו לכל נדריהם... יקריבו... לרצֹנכם...".</b> המעבר מלשון נסתר לנוכח קשה. (פ' אמור תשנ"ו)
	@22כא	<b>"לפלא נדר או לנדבה".</b> שאלתי עצמי, היכן למ"ד השימוש אצל "נדר" כי אילו היה להיפך, כלומר: לנדר או נדבה - ניחא, אך כך קשה לכאורה. (פ' אמור תש"ן)
		ואולי צריך לשאול למשמעה של למ"ד־השימוש ב"לנדבה", שהרי "לפלא" פירושו - להפריש, ואינו מצריך אפוא כל אות־שימוש. (פ' אמור תשנ"ז)
		והרי ביאורו היפה של ר' מנחם בולה ב"דעת מקרא": שעורו (לפי הכלל 'מושך עצמו ואחר עמו'): לפלא נדר או לפלא נדבה, כלומר: להפריש נדר או להפריש נדבה. (פ' אמור תשס"א)
		<b>"תמים יהיה לרצון כל מום לא יהיה בו".</b> וקשה לי, מה בין זה ובין הפסוק הקודם "כל אשר בו מום לא תקריבו". וראה להלן (פסוק כב) רש"י ד"ה לא תקריבו, ג' פעמים (דהיינו פסוקים כ, כב, כד) - להזהיר על הקדשתן ועל שחיטתן ועל זריקת דמן, עכ"ל, ואת פסוקנו אינו מזכיר בהקשר זה. (פ' אמור תשמ"ז) וראה ר"ע ספורנו שכתב: אחר שהזהיר על העולה שהיא קדשי קדשים שיהיה זכר ושלא יהיה בו מום, וביאר שזה אינו מחוייב זולתי בבקר ובצאן... אמר "ואיש כי יקריב זבח שלמים לה'" - ביאר שאף על פי שהם קדשים קלים, ובהם לא יתחייב זכרות... מכל מקום יתחייב בהם התמות.
	@22כב	<b>רש"י ד"ה או שבור, לא יהיה. ע"כ.</b> וזה קצת קשה. וראה אצל ר' אברהם ברלינר על אתר (אות יב), וכן הוא בדפו"ר, כלומר בלא ד"ה, אלא כמשפט אחד. (פ' אמור תשל"ב)
		וראה "שפתי חכמים" (אות ש) שאמנם מסביר יפה את ההבדל בין "עורת" ו"שבור" מבחינת הצורה, אך אינו נדרש לשאלה, למה משנה הכתוב משם־דבר לשם־תואר. (פ' אמור תשמ"ט)
		<b>רש"י ד"ה גרב.</b> ראה למעלה (כא, כ רש"י ד"ה גרב וילפת; גרב; ילפת) שם כבר ביאר, ואף האריך, אבל לא הסתייע בפסוק משופטים (טז, כט). (פ' אמור תשמ"ז)
	@22כג	<b>רש"י ד"ה שרוע, אבר גדול מחבירו. ע"כ.</b> ולמעלה (כא, יח) כבר פירש כך ואף הדגים - עינו אחת גדולה וכו'. ואם כן, למה חוזר כאן? ועוד: אונקלוס מתרגם כאן: שרוע - יתיר, אבל למעלה, אצל כהן בעל מום, תרגם - שריע. (פ' אמור תשמ"ז) הערת ר' חזקי פוקס שי': עיין "נפש הגר" שנדרש לזה.
	@22כד	<b>רש"י ד"ה מעוך, ביציו מעוכין ביד... ד"ה ומעוך, תרגומו ודי מריס, זהו לשונו בארמית, לשון כתישה. ע"כ.</b> ולכאורה זה סותר את הנאמר בדיבור הראשון, שהרי בד"ה כתות מבאר רש"י כתושים יותר ממעוך. כלומר אונקלוס חולק על רש"י כאן. (פ' אמור תשנ"ט, מלון גולדן טוליפ, ים המלח)
		<b>רש"י ד"ה כתות, כתושים. יותר ממעוך. ע"כ.</b> אם כך הייתי יכול לדעת איסור "מעוך" מקל וחומר. (פ' אמור תש"ס)
		<b>רש"י ד"ה וכרות, כרותין בכלי ועודן בכיס. ע"כ.</b> ולא ידעתי למאי נפקא מינה אם כרותין ביד או בכלי. (פ' אמור תשנ"ה)
		<b>רש"י ד"ה ובארצכם לא תעשו, דבר זה - לסרס שום בהמה וחיה... שאי אפשר לומר לא נצטוו על הסרוס אלא בארץ... בין בארץ בין בחוצה לארץ. ע"כ.</b> באשר לעוף השמים ובעלי־חיים שבים, ראה שו"ת "בצל החכמה" לרב בצלאל שטרן (חלק ד סימן סז אות ד-ה - דין סירוס בדגים וסירוס בעלי חי דיבשה כשהן בים) שכתב: נראה לעניות דעתי בסיעתא דשמיא כי אין למעט דגים מקרא ד"בארצכם". כי מילת "ארץ" יש לה שני מובנים: (א) <b>ארץ במשמעות מין חומר</b>, דכתיב "בראשית ברא אלהים את השמים ואת הארץ", והיינו שברא את החומר הנקרא ארץ. וכן "ויקרא אלהים ליבשה ארץ". וכן "תדשא הארץ" וגו', ועוד כאלה רבים אין מספר. ובכל אלה בוודאי שמילת ארץ אינו כולל לא מים ולא אוויר, כי מים הם לגמרי מין חומר אחר לעצמו ואין לו ענין עם החומר שנקרא ארץ ולא כלום. וכן הוא גם לגבי אוויר. ובמובן הזה נזכר ארץ גם בקרא דשילוח הקן, דכתיב "כי יקרא קן צפור לפניך בדרך וגו' או על הארץ", ולכן ממעטינן ביה מצא קן בשמים דהיינו באוויר. וכן היינו ממעטין גם מצא קן בים, אי לאו דכתיב "בדרך" לרבות כמבואר. ובמובן זה נזכר גם ארץ בקרא, "בכל השרץ השורץ על הארץ", לכן שפיר משמע מיניה למעט צפה על פני המים וכן זורק שרץ באוויר, וכמו שכתבתי. (ב) <b>הוראת "ארץ" במובן מדינה, והיינו שטח מיוחד לישיבת עם מסוים</b>, כגון ארץ כנען, ארץ מצרים. שמשמעות המילה בזה לציין שטח השייך לאיזה עם לשבת עליה. בזה ודאי שגם הימים והנהרות שבתוך אותו שטח נכללים בכלל מילת ארץ. כדכתיב "זאת תהיה לכם הארץ לגבולותיה סביב" (במדבר יד, יב). הרי שקורא הכתוב "ארץ", לכל השטח הנמצא בין גבולות הנזכרים בקרא שם. הרי שגם הימים ונהרות הנמצאים בין אותם הגבולים הם בכלל ארץ, והיינו לפי שאין הכוונה בכאן על מין חומר מיוחד כמובן אלא כמו שכתבתי...
		כל מקום שנזכר "ארץ" במובן מדינה כשטח המיוחד לישיבת עם מסוים, כארץ כנען וכארץ מצרים, ודאי דלכולי עלמא גם הנהרות והימים שבתוך אותו השטח נכללים בכלל "ארץ". - ולכן באזהרת סירוס דכתיב "ובארצכם" לא תעשו, שנזכר מילת ארצכם במובן ארץ ישיבתכם, בודאי שגם ימים ונהרות בכלל. וממילא שגם דגים שבים ושבנהרות בכלל איסור סירוס. (פ' אמור תשמ"ט)
	@22כה	<b>רש"י ד"ה ומיד בן נכר, ...לכך נאמר למעלה (פסוק יח) איש איש - לרבות את הגויים שנודרים וכו'.</b> והוא על־פי חולין (יג ע"ב): דתניא "איש", מה תלמוד לומר "איש איש"? לרבות העובדי כוכבים שנודרים נדרים ונדבות כישראל. ע"כ. והרי זו דרשה קשה, כי לכאורה מפרש הכתוב עצמו את לשון "איש איש", דהיינו "מבית ישראל ומן הגר בישראל", ואיך אפשר להוסיף על פירוט מפורש זה? (פ' אמור תשמ"ז) וראה "תורה תמימה" על אתר (אות קה) שכתב: וטעם הדרשה מלשון "איש איש", יתכן דמדייק מדהוסיף לכתוב "מבית ישראל", ולכן דריש איש בעלמא ואיש מבית ישראל.
		<b>רש"י ד"ה משחתם, חבולהון. ע"כ.</b> כך מתרגם אונקלוס. נראה שרש"י מביא תרגומו של אונקלוס ל"משחתם", כי מילה זו, בצורה זהה, נמצאת עוד פעם אחת בתורה (שמות מ, טו) ובמשמעות שונה: "להיות להם משחתם לכהֻנת עולם", ושם תרגומה "רבותהון", היינו: לשון מינוי וגדולה, אך כאן משמעותה - לשון השחתה, כמבואר ב"לפשוטו של רש"י". (פ' אמור תש"ס)
		<b>רש"י ד"ה לא ירצו לכם, לכפר עליכם. ע"כ.</b> לכאורה קשה הפסוק עצמו - איסור הקרבת קרבן בעל מום של גוי מנומק "...לא ירצו לכם", ומה להם לישראל לעניין זה כשאינם אלא שליחי הגוי המביא. והנה דברי רש"י מכפילים קושי זה, כלום ציפינו לכפרה על עוונותינו בזכות קרבנו של הגוי? (פ' אמור תשמ"ח)
		והנכרי מביא קרבן לכפר על עצמו ולא על ישראל. (פ' אמור תשנ"ה)
	@22כז	<b>"שור או כשב או עז כי יולד... ומיום השמיני והלאה ירצה לקרבן אשה לה'".</b> אמר לי ר' יהודה גרינשפן שי' על דרך החידוד, כי זוהי הכוונה במוסף של שבת "תכנת שבת רצית קרבנותיה", כלומר השבת שהיא בהכרח בין שמונת ימים, היא המאפשרת שהקרבן יהיה לרצון. (פ' אמור תשס"א) הערת הרב איתן שנדורפי שי': אבל המשמעות הפשוטה של תפילה זו היא: אף־על־פי שסתם שחיטה אסורה בשבת, חפץ ה' בקרבנות השבת שצווינו עליהם, כמבואר למעלה (כ, כז). ובעל "עץ יוסף" על הסידור מוסיף בשם האבודרהם, שיש לה' חפץ מיוחד בקרבנות השבת הבאים לכתחילה ולא בדיעבד, שכן בשבת אין מקריבים קרבנות חטאת.
	@22כח	<b>"אֹתו ואת בנו לא תשחטו ביום אחד".</b> מכיוון שהאיסור הוא גם בשני שוחטים בשני מקומות שונים, מטרידה אותי השאלה, כיצד אפשר להיזהר מפני לאו זה. אמנם נראה מדברי הגמרא (חולין פג ע"א): בארבעה פרקים בשנה המוכר בהמה לחבירו צריך להודיעו, אמה מכרתי לשחוט. ע"כ. אם כן חז"ל כבר פתרו שאלה זו, אבל הפתרון היה טוב לזמנם, ואילו היום צריך לכאורה לאסור כל שחיטה משום ספק דאורייתא - שמא שוחטים באותו היום גם האם וגם הוולד, שהרי אפילו בעזרת מחשב ואינטרנט לכאורה אי־אפשר להיות בטוחים מפני איסור זה. (פ' מטות תשס"ג)
		וראה רמב"ם (הלכות שחיטה יב, יד-טז) שפוסק כדברי הגמרא בחולין. כלומר יש כאן משום מודעות לבעיה, אבל בוודאי אין כאן פתרון למשק מודרני. (פ' מטות תשס"ג) והרי תשובתו של הרב ד"ר ישראל מאיר לוינגר שליט"א: לגבי המשק המודרני חשובה מאוד ההלכה שנקבעה, שאותו ואת בנו נוהג רק באם ובנה (או בתה) ולא באב ובנו (או בתו). דבר זה חשוב, היות והיום מספר הזכרים המרביעים בעדר קטן מאוד, כמה עשרות זכרים לכל העדר בפרות ולא הרבה יותר בכבשים או בעזים, בכל המדינה.
		למרות זאת הסיכוי או החשש, שאם ובנה יישחטו ביום אחד, במקרה, יתקבל באופן סטטיסטי במקרים רחוקים מאוד.
		אנו רואים שחז"ל קבעו כי רק בארבעה פרקים בשנה (בזמנים בהם יש ריבוי של שחיטות) על מוכר הבהמות להודיע לקונה, 'את אמה או בנה מכרתי היום'. כלומר החשש עולה רק במקרים בהם קיים סיכוי גדול שיישחטו אם ובנה באותו יום. אם אין גורם סביר, לא צריך לחשוש לזה.
		זה עתה פרסמתי מאמר (ב"המעין", גליון ניסן תשע"א) על בכור שעשוי להשחט. במקרה של בהמה שהיא בכור האיסור חמור בהרבה. בכור שנולד בזמן הזה אסור בהנאה וחייבים לטפל בו, עד שיארע בו מום. האיסור הוא כפול: בשחיטתו עוברים על איסור שחיטת קדשים בחוץ, ובנוסף קיים איסור אכילה של בשר הבכור. בימינו בדרך כלל פותרים את בעיית הבכורות בכך שדואגים שתהיה שותפות של גוי בבעלות על הבהמה המבכירה, שותפות המבטלת את הקדושה מהבכור שנולד.
		במקומות בהם אין השגחה מתאימה יכול להיות שיגיעו לבית המטבחיים גם בכורות, בלי שהשוחטים ידעו זאת. לפני שנים רבות חשבתי שאפשר לפתור בעיה זו של בכורות לא־ידועים שמגיעים לשחיטה באמצעות מום הנמצא בכל בהמה, בעקבות הנוהג המקובל היום להצמיד לאוזנו של העגל או הטלה הנולד תווית ממתכת. בשיחה שקיימתי בזמנו על הנושא עם הרב הראשי דאז הרב איסר יהודה אונטרמן זצ"ל, הוא טען שאין צורך בכך, שכן במקרה של ספק בכור אפשר לסמוך על הרוב שאינם בכורות שכן "כל דפריש מרובא פריש", ובעיקר נוכח העובדה שרוב החקלאים מוכרים את המבכירות כהוראת הרבנות ומשרד החקלאות.
		בעניין "אתו ואת בנו" החשש הוא הרבה יותר רחוק. העובדה שהיום שוחטים יותר פרות אינה מעלה את אחוז הסיכוי לגבי כל פרה הנשחטת שמא גם אמה נשחטה באותו היום. אמנם היום נשחטות יותר פרות בכל יום, אך מאידך גיסא לצורך כך גם מגדלים הרבה יותר משפחות של פרות, והיחס נשאר זהה. במשך החיים של כל פרה (כעשר שנים עד שחיטתה) שוחטים מידי פעם אחד מעגליה ופעם אחת אותה.
		היום עקרות הבית יכולות לקנות בשר שבוע לפני החג ולא רק בערב החג. בשעת קביעת ההלכה, לא היו מקררים ולכן בשר לא יכול היה להישחט מוקדם יותר. דבר זה גרם לכך שבערבי החגים נוצר לחץ גדול מאוד של שחיטות לכבוד החג. היום השחיטה מתחלקת באופן כמעט שווה בין ימי השנה ואין שחיטה לימים. גם אם אדם ימכור באותו השבוע אם ובנה - אין לחשוש שישחטו ביום אחד.
		אמנם לכל פרת רבייה יש רישום פחות או יותר, אך אין בו כדי לברר ספק זה. משקים הקונים עגלים בני יומם מזמינים את הרופא הממשלתי לתת מספר, כי את זה הם חייבים לעשות, וזו גם הדרך להבטיח את הבהמות בפני גניבה (לא בטוח, אבל מספיק לחברות הביטוח), אבל הוא נותן את המספר מבלי לרשום את המקור של העגל, כי זה לא מעניין אף אחד. וליצור רישום שיאפשר לפקח על כך שלא ישחטו אם ובנה, זה לא הצריכו חז"ל (חז"ל הצריכו את המוכר להודיע רק אם מוכר אם ובנה, אך אם שתי הבהמות בידיים שונות, לא מובא שצריך לברר אצל הקונה, שקנה את הבהמה השנייה לגידול, האם הוא מתכונן למכור).
		לבסוף יש לציין, ששאלה זו אינה שאלה הנוגעת לצרכן, אלא לשוחטים בלבד, שכן נפסק להלכה: עבר ושחט אותו ואת בנו ביום א' - מותר לאכלם (שו"ע יו"ד הלכות שחיטה טז, ג).
		והוסיף הרב יואל קטן שליט"א: דיברתי עם יצחק קינל שי', חבר ותיק בקיבוץ שעלבים, ששנים רבות היה מרכֵּז הבקר. לדבריו בדרך כלל פרות נשלחות לשחיטה לאחר שסיימו להמליט, כאשר הן בגיל מבוגר (עשר פלוס) ולא נכנסו להריון (כך שחבל להחזיק אותן שנה שלמה כאשר ספק אם ייכנסו להריון גם בשנה הבאה), וזה קורה בקבוצה אחת בשני מועדים (סוף הקיץ ותחילת החורף), כל קבוצה במשך כמה ימים. העגלים נשלחים בטפטוף במשך כל השנה לשחיטה כשהם בני שנתיים־שלוש, כך שהסיכוי שפרה תישחט בדיוק ביום שגם בנה נשחט הוא קטן ביותר, ובכל אופן הוא מעולם לא שמע שמישהו העלה נקודה זו כבעיה שצריכה פתרון.
		אם נתחשב בנתונים אלו, נראה שהחשש עוד הרבה יותר רחוק, משום שגם אם אדם מכר היום אם, נותרו לה מקסימום שני בנים חיים שהגיעו לגיל בו הם ראויים לשחיטה. בהנחה שיש כמאתיים ימי שחיטה בשנה, הסיכוי שגם אחד העגלים ישחט באותו יום הוא בערך אחד למאה. ויתכן מאוד שבדרך כלל נשארים פחות משני עגלים כאלו, אם כן האחוזים קטנים עוד יותר.
		וראה עוד: שו"ת "דברי חיים" (חלק ב יו"ד סימן כא. הובא ב"דעת תורה" סקי"ט) ושו"ת "שם אריה" (יו"ד סימן ב) (הראני ר' שמיר שיינטופ שי').
		באשר לשימוש בחישובים סטטיסטיים בענייני הלכה בכלל, הראני אחי יאיר שי' מדברי הגאון ר' אשר וייס שליט"א (מנחת אשר לספר ויקרא עמ' צו), שחז"ל לא עסקו בסטטיסטיקה. מדאורייתא אומרים "כל דפריש מרובא פריש", ומדרבנן חוששים גם למיעוט המצוי. בשאלה כמה הוא מיעוט המצוי דנו הפוסקים: לפי הריב"ש הוא קרוב לרוב, ויש שהבינו מדברי ה"משכנות יעקב", שהוא עשרה אחוזים. על כך העיר הגאון ר' אשר וייס שליט"א, שאין להבין כך מדברי ה"משכנות יעקב", שכן בסוף תשובתו הוא מסיק שמיעוט המצוי הוא כל שהדבר אינו נראה משונה ואין לכך גדר מספרי מדוייק, שכן חז"ל לא הגדירו את ההלכות לפי סטטיסטיקות, שהרי לא היה ברשותם מכון לסטטיסטיקה.
		<b>רש"י ד"ה אתו ואת בנו, נוהג בנקבה וכו'.</b> ובאשר לשאלה, שאם כן צריך היה לומר: אותה ואת בנה, ראה "שפתי חכמים" (אות ז). וראה גם רמב"ן על אתר. (פ' מטות תשס"ג)
		<b>רש"י ד"ה אתו ואת בנו (השני), אף בנו ואותו במשמע. ע"כ.</b> כלומר סדר שחיטת שתי הבהמות אינו משנה באשר לאיסור. והרי לך שאין לאו זה בא לחנך לחמלה כלפי שחיטת בעלי חיים. ודברי "שפתי חכמים" (אות ח) שמדובר בשלושה דורות - אם, בת ובתה (ומדוע לא בן בדור השלישי?), מקורם במסכת חולין (פב ע"א) והכוונה היא שלשון הרבים "לא תשחטו" באה לרבות מקרה זה של שלושה דורות בו שני השוחטים עוברים על האיסור. (פ' אמור תשמ"ט)
		וכשתעיין ברמב"ם (הלכות שחיטה יב), תמצא עוד הלכות רבות שאינן עולות בקנה אחד עם טעמו של "ספר החינוך". ודומה שכאן שייכת מחלוקתם של ראשונים, אם הלכות פרטיות חייבות לעלות יפה עם טעם המצוה או לאו. אם איני טועה, למדתי (כד הוינא טליא) אצל מו"ר הרב קלמן כהנא זצ"ל על מחלוקת בנדון זה בין מלבי"ם ורש"ר הירש, שדעתו של רש"ר הירש היא כדעה הראשונה. (פ' אמור תשנ"ח) וראה מאמר מקיף בנושא אצל הרב חיים דוד הלוי, רבה של תל־אביב, במאמרו "טעמי המצוות" (עשה לך רב ח"ז עמ' יז).
		בליל שבת פיתח הרב יגאל שפרן שליט"א, בעקבות פסוק זה, רעיון יפה על אחדות ישראל - המעשה שלי גורם שהאחר אינו יכול־רשאי לעשות מעשה כרצונו. ביקשתי לדמות לכך אמירת "הקדש" האוסרת את הבהמה על הזולת, אך שכנע אותי שאין זה דומה. (פ' אמור תשס"א) וראה "אזנים לתורה" שכתב: 'לא תשחט' לא נאמר, אלא "לא תשחטו", מלמד שאם שחט ראובן את האם ואחר כך שחט שמעון את הבן והתרו בו - לוקה. ומאת ה' היתה אזהרה זו, נפלאת היא בעינינו, שאיש אחד מבני ישראל עשה דבר המותר בהחלט (שחט פרה) ועל כל העדה הוטל על ידי זה איסור לשחוט באותו יום את בנה, ואם שחט והתרו בו - הרי הוא לוקה! ומה להם לכל איש ישראל ולשחיטתו של הראשון, שילקו בשביל מעשהו? דבר זה מלמד אותנו שיש בעם ישראל שייכות נפלאה בין "ר' ישראל" לכל ישראל ולהיפך; שייכות כזאת, שאיננה בשאר האומות. לעם התורה, שקיבל על עצמו את התפקיד להיות מורה לגויים - נשמה אחת, כללית לכל ישראל, רק הגופים נפרדים; מכאן שבית ישראל ערבים זה לזה כלפי שמיא; מכאן הנטיה באומות העולם לגלגל חטא היחיד שבישראל על הכלל כולו. ואם אחד מישראל שחט "אתו", עשה על ידי זה רושם על נשמת כלל ישראל לכל פרטיה, ועליהם להמנע - מטעמי אכזריות - מלשחוט באותו היום את "בנו".
	@22לא	<b>רש"י ד"ה ושמרתם, זו המשנה. ועשיתם, זה המעשה. ע"כ.</b> והוא מ"תורת כהנים". אבל קשה לי, שלכאורה פשוטם של הדברים, ששמירה היא על לא־תעשה ועשייה - על עשה. וראוי לבדוק, אימתי לשון שמירה מתפרש על ידי אי־עשיה ואימתי על ידי לימוד. (פ' אמור תשמ"ז, תשנ"ג)
	@22לב	<b>"ולא תחללו את שם קדשי".</b> כאן המקום היחידי שבו הכתוב מתכוון לחילול השם כאיסור בפני עצמו ולא כתוצאה ממעשה עבירה על איסור אחר, ראה למעלה (יט, יב ומש"כ שם). (פ' אמור תשנ"ט, מלון גולדן טוליפ, ים המלח)
		<b>רש"י ד"ה ולא תחללו את שם קדשי, לעבור על דברי מזידין. ע"כ.</b> לא ידעתי, למה רש"י מצמצם את האיסור כל כך, והרי חילול השם (ח"ו) הוא כל בזיון הבא כתוצאה ממעשה שלילי, אף אם אינו נעשה במזיד. (פ' אמור תשס"ב) וראה "באר מים חיים" שעיקר החילול הוא המזיד. הערת ר' זאב נוימן שי': ובכל זאת נלע"ד שקושיית המחבר צודקת כי: "אחד שוגג ואחד מזיד בחילול השם" (אבות פ"ד, מ"ד).
@11כג	@22ב	<b>רש"י ד"ה דבר אל בני ישראל וגו' מועדי ה', עשה וכו'.</b> עיין מלבי"ם שכתב: קריאת המועדים וקביעת השנים והחודשים אינה תלויה ביד העם רק ביד בית־דין הגדול, ולמה אמר "אל בני ישראל"? פירוש: שגם מפני צורך העם דוחין המועדות - אם נשמע לבית־דין שבני הגולה הרחוקים מארץ ישראל נעקרו ממקומם לעלות לארץ ישראל ולא יגיעו ברגל. (פ' אמור תשנ"ח)
	@22ג	ביאור הגר"א ידוע: התחיל לומר "אלה מועדי ה'", שההוראה כי רצונו לכתוב המועדות, ומה זה שכתב פה "ששת ימים תעשה מלאכה", מה ענין שבת לפה? אלא שגם המאמר "ששת ימים תעשה מלאכה" מדבר במועדות, כי המועדים בכלל המה שישה ימים. והם: שני ימים בחג הפסח ("ביום הראשון מקרא קדש וביום השביעי מקרא קדש"), יום אחד שבועות, שני ימים בסוכות ("ביום הראשון מקרא קדש וגו' ביום השמיני מקרא קדש"), וראש השנה יום אחד ("בחדש השביעי באחד לחדש"). אם כן המה שישה ימים. ואמנם ישנו גם יום הכפורים, אבל שונה הוא מששת הימים האחרים, כי באלו מותר לעשות מלאכת אוכל נפש, אבל יום הכפורים דינו כשבת. זהו שנאמר "ששת ימים", מתוך המועדים הנזכרים "תעשה מלאכה", היינו מלאכת אוכל נפש (לכן לא נאמר "תעשה כל מלאכה"), "וביום השביעי", היינו מתוך הימים הטובים, והוא יום הכפורים "שבת שבתון מקרא קדש <b>כל</b> מלאכה לא תעשו" - אפילו מלאכת אוכל נפש. (תש"ד)
		<b>רש"י ד"ה ששת ימים, מה עניין שבת אצל מועדות? ללמדך שכל המחלל את המועדות, מעלין עליו כאילו חלל את השבתות, וכל המקיים את המועדות, מעלין עליו כאילו קיים את השבתות. ע"כ.</b> והרי זה קשה, שמשתמע מכאן כאילו קיים השבתות גם אם לא קיימן. ומוטב לגרוס כב"תורת כהנים" על אתר - "כאלו קיים את המועדות ואת השבתות", שכן לפי גירסה זו משתמע יותר שמדובר כאן בנטילת שכר על השמירה, כשם שבצלע הראשונה של המאמר מדובר בכובד האיסור. (פ' אמור תשל"ב)
		ואכן, למה שינה רש"י, והרי מקורו ב"תורת כהנים"! (פ' אמור תשנ"ט)
	@22ה	<b>"...פסח לה'... חג המצות לה'".</b> פסח הנזכר בתורה נוהג בי"ד בניסן בלבד (ראה רש"י ו"שפתי חכמים" אות ע), ולמרבה הצער, את "הפסח" נבצר ממנו לקיים זה אלפיים שנה ואנו מייחלים ליום בו נזכה לשוב ולסדר את הפסח כהלכתו. לעת עתה מקיימים אנו את מצוות "חג המצות" הנוהגות בשבעת ימי החג.
		והנה חז"ל ובעקבותיהם העם החליטו לקרוא לחג - פסח. העם משבח את הקב"ה על שפסח, והוא יתברך משבח את ישראל על שעושים מצוות. ובדומה לתפילין של הקב"ה שכתוב בהן "מי כעמך ישראל" וגו' בעוד שבתפילין שלנו כתוב "שמע ישראל". שמעתי. (פ' אמור תשנ"ו) וכן כתב "סנגורם של ישראל" ר' לוי יצחק מברדיטשב בספרו "קדושת לוי" והובאו דבריו בתוספות חדשים למסכת פסחים (פ"א, מ"א), וזו לשונם: טעם למה קראו החכמים שם המסכת "פסחים", וגם אנו קוראים את החג בשם "פסח", ובכל התורה קורא אותו בשם "חג המצות", וצריך להבין למה שינו חכמים מלשון התורה.
		יש לפרש על־פי מה שנודע בכמה מקומות ובפרט ברש"י בשיר השירים, שהקב"ה משתבח ומתפאר בעמו בית ישראל וכמאמר חז"ל דתפילין דמארי עלמא מה כתיב בהו "מי כעמך ישראל גוי אחד בארץ", ותענוג של ישראל לומר שבח של השם יתברך, ברוך הוא וברוך שמו, "שמע ישראל ה' אלקינו ה' אחד". והנה הקרבן שנקרא "פסח" הוא לשון חנינה, כמאמר הכתוב "ואמרתם זבח פסח" וכו', פסח על בתי בני ישראל, וכפירוש רש"י ז"ל שם. ומבואר בשם זה שבחו של השם יתברך ברוך הוא, שחמל על עמו בית ישראל. ובשם "חג המצות" מבואר הטעם בכתוב "עוגות מצות כי לא חמץ כי גורשו" וכו', ומהאי טעמא נקרא "חג המצות", שיצאו מיד, שלא היו מתעכבים כלל ואדרבא היו מזורזים במצות ה' עד שלא היה באפשרי להתחמץ העיסה, וזהו שבח ישראל, וכמאמר הכתוב "זכרתי לך חסד נעוריך וכו' לכתך אחרי במדבר" וכו' ובפירוש רש"י שם: השם יתברך זוכר להם זה הזכות שיצאו מיד ולא הכינו להם צידה.
		ולפי זה מתורץ דהתורה הוא מפי הקב"ה - קרא זה היום טוב "חג המצות" דחג המצות מרמז שבח ישראל והשם יתברך אומר תמיד שבח של ישראל, וחז"ל ואנחנו קוראים זה היום טוב "פסח", דשם זה מורה שבח של השם יתברך ברוך הוא כנ"ל, ואנו אומרים תמיד שבח המקום ברוך הוא. (ראה עוד מאמרו של הרב ש. י. זווין, המועדים בהלכה עמ' רנט)
	@22יא	<b>רש"י ד"ה ממחרת השבת, ...אי אתה יודע, איזהו. ע"כ.</b> לכאורה היה צריך לומר: איזוהי, שהרי זה מוסב על השבת. (פ' אמור תש"ס)
	@22יג	<b>רש"י ד"ה ומנחתו, מנחת נסכיו. ע"כ.</b> ראה "שפתי חכמים" (אות ד). (פ' אמור תשנ"ו)
	@22יד	<b>רש"י ד"ה וקלי, קמח עשוי מכרמל רך שמייבשין אותו בתנור. ע"כ.</b> וברור שמייבשין את הכרמל ולא את הקמח. (פ' אמור תש"ס)
		<b>רש"י ד"ה בכל משבתיכם, נחלקו בו חכמי ישראל וכו' (קידושין לז ע"א).</b> וראה "תורה תמימה" (אות מח). ולכאורה קצת ראיה למקילים במחלוקת זו מדרשתם ז"ל להלן פסוק יז - "ממושבתיכם - ולא מחוצה לארץ", כפי שמביא שם רש"י ד"ה ממושבתיכם, והוא על־פי "תורת כהנים" ומנחות (פג ע"ב), שהרי יקשה לקבל שבאותה הפרשה יתפרש "משבתיכם" פעם - בכל מקום שאתם יושבים, ופעם - דווקא בארץ. (פ' אמור תשמ"ז)
		אבל ייתכן שהדרשן מבחין בין "כל משבתיכם" ל"ממושבתיכם", כלומר רק התוספת "כל" מרבה חוץ לארץ. (פ' אמור תש"ן)
	@22טו	<b>רש"י ד"ה ממחרת השבת, ממחרת יום טוב (מנחות סה ע"ב). ע"כ.</b> וראה למעלה (פסוק יא ד"ה ממחרת השבת), ממחרת יום טוב הראשון של פסח, שאם אתה אומר שבת בראשית, אי אתה יודע, איזהו (מנחות סו ע"א). היום היינו מפנים מזה אל זה ולהיפך. (פ' אמור תשנ"ט, מלון גולדן טוליפ, ים המלח)
	@22טז	<b>רש"י ד"ה חמשים יום, והקרבתם מנחה חדשה לה', ביום החמישים תקריבוה. ע"כ.</b> פירושו הראשון של רש"י מתעלם התעלמות מוחלטת מטעמי המקרא (אתנחתא).
		דומה שלכן מביא רש"י את פירושו השני. (פ' בחקתי תשס"ג, תשס"ח)
	@22יח	<b>"...שבעת כבשים תמימם בני שנה".</b> ראה רש"י למעלה (פסוק ח ד"ה שבעת ימים), ותמוה שכאן אינו נדרש לצורה "שבעת". (פ' אמור תשנ"ט, מלון גולדן טוליפ, ים המלח)
	@22כב	<b>רש"י ד"ה ובקצרכם, ...באמצע הרגלים - פסח ועצרת מכאן, וראש השנה ויום הכיפורים וחג מכאן וכו'.</b> וקשה לי, והרי ראש השנה ויום הכיפורים אינם נמנים עם הרגלים. (פ' אמור תשנ"ח) הערת הגר"א נבנצל שליט"א: לבטל אבלות גם הם מבטלים כרגלים.
	@22כד	<b>רש"י ד"ה זכרון תרועה, זכרון פסוקי זכרונות ופסוקי שופרות, לזכור לכם עקידת יצחק שקרב תחתיו איל. ע"כ.</b> והוא על־פי הגמרא (ראש השנה לב ע"א): ומנין שאומרים מלכויות, זכרונות ושופרות? רבי אליעזר אומר: דכתיב "שבתון זכרון תרועה מקרא קדש". "שבתון" - זה קדושת היום, "זכרון" - אלו זכרונות, "תרועה" - אלו שופרות, "מקרא קדש" - קדשהו בעשיית מלאכה... מנין שאומרים מלכויות? תניא, רבי אומר וכו'. וקצת תמוה שרש"י מתעלם כאן ממלכויות. (פ' אמור תשל"ט)
		ונראה שזה משום שאינן נלמדות מפסוקנו, כלומר אין זה שרש"י מתעלם מהן, אלא מזכיר כאן רק מה שנלמד מכאן. ואולם בתור מלמד היה לכאורה צריך לומר מעין: ומלכויות נלמדות מפסוק אחר. (פ' אמור תשמ"ח)
		וראה רמב"ן על אתר. (פ' אמור תשנ"ג)
		וראה רש"י במדבר (י, י ד"ה אני ה' אלהיכם), שם מזכיר גם מלכויות, על־פי הגמרא בראש השנה. (פ' אמור תשנ"ז)
		והנה שמתי לב שגם במשנה תענית (פ"ב, מ"ג) המבארת מהו סדר התפילה בתעניות שגזרו בית־דין על הציבור, מוזכרות זכרונות ושופרות בלא מלכויות, אף־על־פי שלכאורה אין כל קשר בין התפילה לגשמים ותפילת מוסף דראש השנה. (פ' בהר תש"ס)
	@22כז	<b>"...לחדש השביעי הזה".</b> תיבת "הזה" נראית מיותרת, אך גם התרגומים מביאים אותה - "הָדֵין", לכאורה ללא צורך, שהרי אין חודש שביעי אחר. וכן הוא גם להלן (פסוק לד), אך לא כן בפסוק לט! (פ' אמור תשס"ב) וראה "אזנים לתורה" שכתב: למה נאמר "הזה", ללמד שיש קשר בין "בחדש השביעי באחד לחדש" ובין "בעשור לחדש השביעי" - בין ראש השנה ליום כפור. ולפיכך נאמר "הזה", שמטרה אחת לשני הימים הקדושים האלה - לטהר את בני ישראל לפני אביהם שבשמים. ובפסוק לד כתב: שבמידה ידועה נחשב גם חג הסוכות להמשך של הימים הנוראים. עיי"ש.
	@22לא	<b>רש"י ד"ה כל מלאכה וגו', ...או להזהיר על מלאכת לילה כמלאכת יום. ע"כ.</b> והוא ביומא (פא ע"א). וצריך לדעת, למה לימוד שכזה נחוץ לגבי יום הכיפורים יותר מאשר לגבי ימים טובים אחרים. וראה "שפתי חכמים" (אות ס). (פ' אמור תשמ"ט, תשנ"א)
	@22לה	<b>רש"י ד"ה מקרא קדש, ביום הכפורים - קדשהו בכסות נקיה ובתפילה. ובשאר ימים טובים וכו'.</b> מקומו של ד"ה זה כאן קצת תמוה, שהרי צירוף המילים "מקרא קדש" כבר בא קודם, בפסוק כז, ואפילו בפסוק ז, אך גם בדפו"ר כמו כאן. (פ' אמור תשנ"ז)
		וראה "שפתי חכמים" (אות ע) המצמצם את השאלה להופעת הצירוף ליום הכפורים דווקא. והנה בחומש "תורת חיים" באמת העבירו את ד"ה לפסוק כז, וראה הערה 80 שם. (פ' אמור תשנ"ט, תש"ס)
	@22לו	<b>"שבעת ימים תקריבו אשה לה'".</b> כך בסוכות, ואילו לגבי פסח נאמר מעין זה אבל בסדר מילים הפוך (פסוק ח) "והקרבתם אשה לה' שבעת ימים". על כך דיברתי עם ר' מרדכי ברויאר שי' במוצאי שבת כשישבנו בגזוזטרה היפה עם ר' אברהם רון שי'. (פ' אמור תשמ"ט)
		<b>"...ביום השמיני מקרא קדש".</b> בשמיני עצרת השתא תמהתי, היכן רמוז בכתוב שאמנם שמיני עצרת יום טוב בפני עצמו הוא המצריך שהחיינו. אם אמנם יום טוב בפני עצמו הוא, היה צריך לומר כאן: וביום השלושה ועשרים יום לחודש... ולפי שעה לא מצאתי תשובה. (שמיני עצרת תשנ"ב, גני־טל) וראה שלושה רמזים שבכתוב המנויים במסכת סוכה (מז ע"א): (א) בשמיני מקריבים פר אחד, שלא כסדר פרי החג. (ב) בכל ימות החג כתוב "וביום השני", "וביום השלישי" וכן הלאה, ואילו בשמיני כתוב "ביום השמיני", בלי ו"ו־החיבור - סימן שהוא חג לעצמו. (ג) בשביעי כתוב "במספרם כמשפטם", היינו כמשפט הימים, ובשמיני כתוב "כמשפט", כלומר משפט חלוק לעצמו (רש"י שם) (הראני הרב איתן שנדורפי שי'). ובמסכת חגיגה (יז ע"א) מסיקה הגמרא כי מה שנחשב שמיני עצרת רגל בפני עצמו הוא לעניין הדברים הרמוזים בראשי־התיבות פז"ר קש"ב בלבד. (<b>פייס</b> - ההגרלה שקיימו בבית המקדש כדי לקבוע מי יזכה בעבודה, <b>זמן</b> - ברכת שהחיינו, <b>רגל</b> - שמיני עצרת נחשב רגל בפני עצמו ועל כן בתפילה ובברכת המזון מזכירים שמיני עצרת ולא חג סוכות, <b>קרבן</b> - מוסף של שמיני עצרת חלוק ממוספים של סוכות, <b>שיר</b> - ישנו שיר מיוחד ללויים עבור שמיני עצרת, <b>ברכה</b> - בשמיני עצרת היו העם מברכים את המלך, זכר לחנוכת הבית).
		<b>רש"י ד"ה כל מלאכת עבודה, אפילו מלאכה שהיא עבודה לכם, שאם לא תעשוה, יש חסרון כיס בדבר. ע"כ.</b> אף פעם לא הבינותי דרשה זו - כיצד משתמע מכאן עניין דבר האבד. (פ' אמור תשמ"ח)
		ודומה שצריך למחוק את ד"ה הבא (לא תעשו), שבלאו הכי אינו במקומו, שהרי הדיבור הבא אחריו נדרש מן התיבה "הוא", ולקרוא הכל בהמשך אחד, כי אז יש דרשה שלמה ומובנת. ואמנם בדפו"ר אין המילים "לא תעשו" מצוינות כד"ה, וכנ"ל. יוצא אפוא שאיסור מלאכה ביום א' דסוכות מובא בפסוק לה ושל שמיני עצרת - בפסוק לו. ומעין הנ"ל עשה גם ר' יצחק לוי בחומש רש"ר הירש. (פ' אמור תשמ"ט)
		ועוד: לשם מה צריך ללמד כאן מלאכת חול המועד פעם נוספת, והרי כבר נלמדה למעלה (פסוק ח)? (פ' אמור תשנ"ח) וראה "לפשוטו של רש"י" שכתב: רש"י העביר מכאן את דרשת ה"תורת כהנים" לתחילת פרשת המועדים, אך כאן בסיומה של הפרשה הוא מזכירה שנית במקומה.
	@22לז	<b>"אלה מועדי ה' אשר תקראו אֹתם מקראי קֹדש" וגו'.</b> ברור ששני פסוקים אלה מוסבים על כל המועדים, ונחוץ להבין למה הוכנסו באמצעה של פרשת סוכות. (פ' אמור תשנ"ז) הערת הרב איתן שנדורפי שי': לשאלה זו נדרש רד"צ הופמן על אתר וכתב: חג הסוכות הוא מועד שלו הוקדשו מצוות מיוחדות שלא ניתנו להגשמה במדבר, בפרט החגיגות של שמחה ליד המקדש, כשאוחזים את אגודת הלולב ביד, לאות תודה על ברכת ה' באסיפת התבואה, והישיבה בסוכות לזכר החסות שקבלו מה' במסע במדבר. לחלק זה של חגיגת ימי סוכות היה מן הצורך ליחד השלמה לעצמה. ע"כ. לאמור: עכשיו, <b>במדבר</b>, תעשו את חג הסוכות רק בהקרבת אשה ומקרא קודש ואיסור מלאכה ביום הראשון וביום השמיני, אבל <b>לא תשבו בסוכות ולא תקחו את ארבעת המינים</b>, אבל "באספכם את תבואת <b>הארץ</b>", כלומר כאשר תבואו אל הארץ ויהיה לכם אסיף, אז תחוגו את חג ה' גם במצוות שנאמרו כבר וגם בלקיחת ארבעת המינים ובישיבה בסוכה.
		בדרך אחרת תירץ בעל "אזנים לתורה" על אתר, וזו לשונו: שני טעמים עיקריים לחג הסוכות: האחד - שהוא המשך לראש השנה ויום הכפורים, וכן אמר רבי אליעזר בן רבי מרוס: למה אנו עושים סוכה אחר יום הכפורים? לומר לך שכן אתה מוצא: בראש השנה יושב הקב"ה בדין על באי העולם, וביום הכפורים הוא חותם את הדין. שמא יצא דינן של ישראל לגלות, ועל ידי כן עושין סוכה וגולין מבתיהן לסוכה, והקב"ה מעלה עליהן כאילו גלו לבבל (ילקוט שמעוני ח"א סוף רמז תרנג). וכל הפרשה הראשונה (מפסוק לד עד פסוק לו) מדברת אודות חג הסוכות מטעם <b>גלות</b>, להשלים את הכפרה של ראש השנה ויום הכפורים, ולפיכך נאמר בה: "בחמשה עשר יום לחדש השביעי <b>הזה</b>", רצונו לומר שבו גם חלים ראש השנה ויום הכפורים, שמטרה אחת לשלושה מקראי קדש אלו שבחדש השביעי. ולפיכך לא נאמרה בפרשה זו 'שמחה', כי מטעם זה גם חג הסוכות לימים נוראים נחשב. ומפני שזה הוא עיקר הטעם של סוכות לפיכך סיים: 'אלה מועדי ה''.
		אבל לחג הסוכות יש טעם שני ממדרגה שניה, היינו "באספכם את תבואת הארץ", וצריך להודות לה' על כל הטוב אשר נתן לנו, ולפיכך: "ולקחתם לכם פרי עץ הדר וגו' ושמחתם לפני ה' אלהיכם". ולא רק לחג טעם שני הפוך מן הראשון, ולפיכך נאמר בתחילתו: "<b>אך</b>", רוצה לומר יש לחג הזה טעם אחר ההופך אותו 'מיגון לשמחה', אלא גם לישיבת סוכה יש טעם של שמחה וזכרון טוב: "כי בסכות הושבתי את בני ישראל בהוציאי אותם מארץ מצרים", אלו ענני כבוד. ע"כ. וראה דבריה של נחמה ליבוביץ בעיוניה לספר ויקרא (עמ' 361).
		והוסיף עוד הרב איתן שנדורפי שי': בהמשך לדרכו של בעל "אזנים לתורה" שהחלק השני של מצוות חג הסוכות בא לבטא את חג הסוכות מצד היותו אחד מהרגלים, ניתן להוסיף שבכל הרגלים אנו מוצאים צד חקלאי: חג המצות חל ב"חדש האביב" (דברים טז, א), שהוא זמן הבשלת השעורים, ובו מביאים את ראשית קציר השעורים למקדש (ויקרא כג, ט-יד). חג השבועות הוא "חג הקציר" (שמות כג, טז; לד, כב), קציר החטים, ובו מביאים את ראשית קציר החטים למקדש (ויקרא כג, טו-כא). חג הסוכות הוא "חג האסיף" (שמות שם).
		ואכן במצוות ארבעת המינים בחג הסוכות ציוותה התורה: "ושמחתם <b>לפני ה'</b>" (פסוק מ), בדומה לציווי להניף את העומר <b>לפני ה'</b> (פסוק יא) שבהקרבת מנחת העומר בחג המצות, ובדומה לציווי להניף את לחם הבכורים <b>לפני ה'</b> (פסוק כ) שבהקרבת שתי הלחם בחג השבועות. רואים אפוא שבכל אחד מהרגלים מצווה התורה מלבד מצוות הקרבת האשה, שהוא בעיקר קרבנות מהחי, גם על מצוה מיוחדת שנעשית לפני ה' במיני הצומח, כדי לבטא את העובדה שה' מצמיח לנו את היבול. חלק זה של מצוות חג הסוכות מבטא אפוא את מצוות חג הסוכות כחלק ממערכת הרגלים.
	@22לט	<b>רש"י ד"ה אך בחמשה עשר יום וגו' תחגו, קרבן שלמים לחגיגה. יכול... אך, הואיל ויש לה תשלומין כל שבעה.</b> <b>ע"כ.</b> ולא כמו עולת ציבור ומנחה שאם עבר יומן, בטל קרבנן, כאמור בד"ה דבר יום ביומו (פסוק לז). (פ' אמור תשנ"ח)
		<b>רש"י ד"ה באספכם את תבואת הארץ, ...מכאן שנצטוו לעבר את השנים; שאם אין העבור וכו'.</b> וכלום אין זמן סוכות בעונת אסיף מובטח על ידי קביעת פסח בחודש האביב, וכפי שלמדים מן הכתוב (דברים טז, א ורש"י שם) "שמור את חדש האביב"? לשם מה צריך שני רגולטורים כאלה? (פ' אמור תש"ן)
		<b>רש"י ד"ה תחגו, שלמי חגיגה. ע"כ.</b> וקשה לי, והרי כבר פירש כך בדיבור הראשון לפסוק זה. (פ' אמור תשמ"ח)
	@22מ	<b>רש"י לכל הפסוק.</b> קצת תמוה שאין רש"י מביא כאן את אונקלוס או מפנה אליו, והרי כאן דבריו מובנים לכל. (פ' אמור תשמ"ט)
		<b>רש"י ד"ה פרי עץ הדר, עץ שטעם עצו ופריו שוה (סוכה לה ע"א).</b> <b>ע"כ.</b> אף פעם לא הבינותי זאת, וצריך סוף סוף לעיין בגמרא שם. ידידי ר' יהודה פליקס שי' נותח השבוע וכיון שהתקשרתי ושאלתי לשלומו - שאלתי גם שאלה זו במשיבון. (פ' אמור תשנ"ט)
		ר' יהודה פליקס שי' צילצל במוצאי שבת - לדבריו היו אוכלים את קצות הענפים הרכים אחר ששרו אותם בחומץ. הביא ראיות לדבריו וגם סיפר שבעצמו אכל. (פ' אמור תשנ"ט)
		<b>רש"י ד"ה כפת תמרים, חסר וי"ו, למד שאינה אלא אחת. (סוכה לב ע"א). ע"כ.</b> והנה קשה, למה נאמר "כפת" ולא "כף". וראה "שפתי חכמים" (אות ר) בשם רבנו בחיי. ועוד קשה לי: "וענף עץ עבת" - אחד, בעוד שאנו לוקחים יותר מאחד. (פ' אמור תשנ"ט) באשר לשאלה הראשונה ראה "גור אריה" (על־פי סוכה לב ע"א) שאם היה כתוב "כף תמרים", הייתי מפרש שהוא אשכול תמרים התלויים יחד, לכן כתוב "כפת", שלשון זה נופל על לולב שעליו כפותים זה על זה. ובאשר ל"ענף עץ עבת" ראה דברי רש"י במסכת סוכה (לד ע"ב ד"ה ענף) שכתב: "ענף" - אחד, "עץ" - אחד ו"עבת" - אחד.
	@22מב	<b>"בסֻּכֹּת תשבו שבעת ימים".</b> לכאורה מקומו של פסוק זה לפני פסוק מ - "ולקחתם לכם" וגו'. (פ' אמור תשנ"ח)
		<b>רש"י ד"ה האזרח, זה אזרח. ע"כ.</b> יש שרש"י אומר את המובן מאליו שלכאורה אינו דרוש ביאור, וכגון דא. וצ"ע לשם מה אמרו. וראה רמב"ן על אתר המביא דברי רש"י שאין אצלנו כלל. וצ"ע. (פ' אמור תשנ"א, תשנ"ג)
		וב"ספר הזכרון" מביא גירסה סבירה מאוד ברש"י: אזרח זהו אזרח. האזרח, להוציא את הנשים. שלא תלמד מחמישה עשר בניסן לחייבן בסוכה כמצה. ע"כ. כלומר כיון שמצוות עשה שהזמן גרמא היא, למה לי ה"א יתרה של "האזרח" להוציא את הנשים? אלא לפי שהנשים חייבות באכילת מצה, ואם לא היה כתוב "האזרח", היה מקום ללמוד מחמישה עשר בניסן לחייב נשים בסוכה. (פ' אמור תשנ"ח)
		<b>רש"י ד"ה בישראל, לרבות את הגרים. ע"כ.</b> ואולי צריך דווקא כאן ריבוי לגרים משום שהם לא היו באותו הנס של ישיבה בסוכות הנזכר בפסוק הבא, מר כדאית ליה ומר כדאית ליה. (פ' אמור תשנ"ג)
	@22מג	<b>רש"י ד"ה כי בסכות הושבתי, ענני כבוד. ע"כ.</b> ותמוה בעיני, מדוע אין רש"י מביא גם את הדעה שהכוונה לסוכות ממש, והרי מחלוקת תנאים בזה (סוכה יא ע"ב), כלומר למה לו לפסוק בדבר שלא שייך בו לפסוק, שהרי מחלוקת בדברי אגדה היא זו. כששאלתי את ידידי ר' יעקב פולק שי', כשהיינו בסוכות במלון בחוף קטיף, הפנני לרא"ם על אתר, המבאר כי רש"י מפרש לפי דעת רבי עקיבא מפני שמילת "הושבתי" מורה על פועל אלהי שהן ענני כבוד, ולא על פועל אנושי. וכך גם בתרגום אונקלוס: במטלת ענני. (פ' אמור תשמ"ח) הערת הרב איתן שנדורפי שי': על שאלה זו כתב רמב"ן על אתר: כי בסכות הושבתי את בני ישראל - ענני כבוד, לשון רש"י. והוא הנכון בעיני על דרך הפשט, כי ציוה שידעו הדורות את כל מעשי ה' הגדול אשר עשה עמהם להפליא, ששיכן אותם בענני כבודו כסוכה. ע"כ. כלומר, אם הכוונה לענני כבוד מובן מה הענין הגדול שלזכרו נצטווינו לעשות סוכה בכל שנה, אך אם לא כן מה הענין הגדול שלזכרו נצטווינו לעשות סוכות לדורות.
		ואולי יש גם כאן ביטוי לנטייתו של רש"י לציין עניינים שבמופלא. (פ' אמור תשמ"ט)
		באשר לתרגום אונקלוס, מתעוררת שאלה אחרת - מדוע אונקלוס אינו מתרגם לפי דעת רבי אליעזר רבו (ראה מגילה ג ע"א, שם מצויין שתרגום אונקלוס אמרו אונקלוס הגר מפי רבי אליעזר ורבי יהושע), וכבר שאל כך בעל "נתינה לגר" על אתר. אבל לפי הגירסא בגמרות שלנו הכל אתי שפיר, כי שם רבי אליעזר אומר - ענני כבוד, ורבי עקיבא - סוכות ממש, ואונקלוס מתרגם אפוא לפי רבו. (פ' אמור תשנ"ג)
@11כד	@22ב	<b>"צו את בני ישראל" וגו'.</b> צריך להשוות עם האמור ברש"י בפרשת תצווה, והוא הדין באשר ל"שמן זית זך" ולגבי "תמיד", דברים שרש"י כבר פירש. (פ' אמור תשנ"ח)
		<b>רש"י ד"ה תמיד, מלילה ללילה, כמו עולת תמיד, שאינה אלא מיום ליום. ע"כ.</b> ברור שרש"י מבקש להזהיר מפני הבנה לא נכונה של "תמיד" במשמע: ללא הפסק. ולמעלה (שמות כז, כ) באר זאת ברור ומפורש הרבה יותר. (פ' אמור תשנ"א)
	@22ג	<b>רש"י ד"ה לפרכת העדת, ...ורבותינו דרשו על נר מערבי שהוא עדות וכו' (שבת כב ע"ב). ע"כ.</b> ושוב - על דרך הנס, לכאורה ללא כל הכרח. (פ' אמור תשנ"ח) וראה "לפשוטו של רש"י" שרש"י הביא דברי חז"ל אלו כדי לבאר את לשון היחיד שבפסוק "להעלות נר תמיד", שהרי שבעה נרות היו במנורה? והוסיף הרב איתן שנדורפי שי' שמספיק היה לכתוב "מחוץ לפרוכת" ונוספה מילת "העדות". בגלל ייתור זה הביא רש"י את הדרשה שהנר עצמו הוא העדות.
	@22ו	<b>רש"י ד"ה השלחן הטהר, של זהב טהור. ע"כ.</b> וקשה, והרי השלחן רק היה מצופה זהב, ראה פסוק מפורש בספר שמות (כה, כד). (פ' אמור תשנ"ח) הערת הרב איתן שנדורפי שי': פירושו של רש"י אכן קשה. ועיין במסכת חגיגה (כו ע"ב), שם דורשת הגמרא את המילה "טהור" באופן אחר ("מלמד שמגביהין אותו, ומראין בו לעולי רגלים לחם הפנים, ואומרים להם: ראו חיבתכם לפני המקום!"). וחזקוני בספר שמות (לא, ח; וראה גם לט, לז) כתב: ואת המנרה הטהרה - לא מצינו בשום כלי שבמשכן שנקרא טהור רק המנורה והשולחן בפרשת אמור, והטעם, לפי שלא היה עליהם שום מתן דמים.
	@22ז	<b>רש"י ד"ה ונתת על המערכת, על כל אחת משתי המערכות. היו שני בזיכי לבונה, מלא קומץ לכל אחת. ע"כ.</b> היום הראה לי ידידי הרב יהושע נויבירט שליט"א רש"י זה ושאל, מנין לו לרש"י שהיו שני בזיכים על כל מערכת. עיינתי ברא"ם ושם - כך חשבתי בתחילה - הוא מטעה כשהוא מייסד ענין זה על דברי "תורת כהנים", כי שם באמת אינו משמע כן. אך משבדקתי בדפו"ר, ראיתי שאכן צדק רא"ם, אף כי חבל שקיצר ולא ביאר. כי הנה הנוסח בדפו"ר הוא - "על כל אחת משתי מערכות, הרי שני בזיכי לבונה (כלומר בסך הכל), מלא קומץ כל אחד". והכל על מקומו בא בשלום. (פ' נשא תשמ"ח)
	@22י	<b>"ויצא בן אשה ישראלית" וגו'.</b> באשר למועד אירוע זה ראה "שפתי חכמים" (אות ו) בשם רא"ם. ואולי ראוי לערוך רשימה של כל האירועים שבארבעים שנות המדבר ולנסות לשבץ אותם בתקופה. הרושם הראשון יהיה שאך מעט דברים התרחשו (או נמצאו ראויים להיזכר) בתקופה ארוכה זו. (פ' אמור תשנ"ב) הערת הרב איתן שנדורפי שי': מעין זה כתב ראב"ע בספר במדבר (כ, א): והנה אין בתורה כלל שום מעשה או נבואה רק בשנה הראשונה ובשנת הארבעים. (על דברי הראב"ע יש להעיר כי גם בשנה השניה ישנם אירועים שהתורה מספרת עליהם: הקמת המשכן, קברות התאווה וחטא המרגלים).
		<b>רש"י ד"ה ויצא בן אשה ישראלית, ...מבית דינו של משה יצא... ויצא מחוייב. עמד וגדף. ע"כ.</b> ואכן דרך שכיחה היא זו, להפוך טינה אישית לאידיאולוגיה. (פ' אמור תשמ"ז)
		<b>רש"י ד"ה בתוך בני ישראל, מלמד שנתגייר. ע"כ.</b> ומקורו ב"תורת כהנים". וקשה לי, לשם מה היה צריך להתגייר, והרי בן ישראלית היה. ואם אמנם גר היה, למה לא קירבוהו כמצוות התורה פעמים רבות, אבל דקדקו עמו בעסקי מחנה. (פ' אמור תשמ"ז)
		וראה רמב"ן על אתר שאין הכוונה לומר שהיה צריך גרות כנכרי, אלא שהלך אחרי אמו ונדבק בישראל, ולא רצה ללכת אחרי משפחת אביו להיות מצרי. וראה "שפתי חכמים" (אות ה) על אתר. (פ' אמור תשמ"ז, תשמ"ט)
		ומתוך הנ"ל באתי לחשוב על ה"ערב רב" שעלה עם בני ישראל ממצרים, כלום התגיירו, ואם כן, היכן היה מקומם במחנה ישראל, ומה היה עמהם אחר כך כאשר הגיעו לארץ ישראל? ולא זכור לי שראיתי אי פעם דברים בנדון זה. (פ' אמור תש"ן) לגבי גרותם של אנשי ה"ערב רב" כתב רש"י (שמות יב, לח): ערב רב - תערובות אומות של <b>גרים</b>. וראה גם דברי רש"י על הפסוק: "וידבר ה' אל משה לך רד כי שחת עמך אשר העלית מארץ מצרים" (שמות לב, ז) שכתב: שחת העם לא נאמר, אלא "עמך", הם ערב רב שקיבלת מעצמך <b>וגיירתם</b> ולא נמלכת (התייעצת) בי, ואמרת: טוב שידבקו גרים בשכינה, והם שיחתו והשחיתו. ע"כ. ובאשר לנחלתם של אנשי ה"ערב רב" ובכלל של גרי הצדק, נאמר בספר יחזקאל (מז, כא-כג): "וְחִלַּקְתֶּם אֶת הָאָרֶץ הַזֹּאת לָכֶם לְשִׁבְטֵי יִשְׂרָאֵל. וְהָיָה תַּפִּלוּ אוֹתָהּ בְּנַחֲלָה לָכֶם וּלְהַגֵּרִים הַגָּרִים בְּתוֹכְכֶם אֲשֶׁר הוֹלִדוּ בָנִים בְּתוֹכְכֶם וְהָיוּ לָכֶם כְּאֶזְרָח בִּבְנֵי יִשְׂרָאֵל אִתְּכֶם יִפְּלוּ בְנַחֲלָה בְּתוֹךְ שִׁבְטֵי יִשְׂרָאֵל. וְהָיָה בַשֵּׁבֶט אֲשֶׁר גָּר הַגֵּר אִתּוֹ שָׁם תִּתְּנוּ נַחֲלָתוֹ" וגו'. כאשר נחלקה הארץ בימי יהושע לא קיבלו הגרים חלק בה. אמנם ציוותה התורה לאהוב את הגרים ושלא להונות אותם, מכל מקום נחלה לא נטלו. אבל לעתיד לבא יוודעו השבטים וכל גר יטול נחלה עם אותו השבט שבמחיצתו התגייר. וראה דברי ר"י אברבנאל (שם) המנסה למצוא נימוק לשינוי שחל בחוק. לדעתו, ה"ערב רב", שנתלווה אל ישראל בצאתם ממצרים, לא השתתף בסבלותיהם, ונתלווה אליהם רק בשעת יציאתם ממצרים. כאן (בספר יחזקאל) מדובר על גרים, שהתגיירו עוד בהיותם בגלות וסבלו עמהם יחד את צרות הגלות, ולכן מן הראוי שתהיה להם נחלה בארץ.
		<b>רמב"ן ד"ה ויצא בן אשה ישראלית, ...וטעם בן הישראלית ואיש הישראלי, להורות כי הגוי הבא על בת ישראל, הולד אינו ישראלי. ואף על פי וכו'.</b> ולא הבנתי מכל זה, מהי דעתו של רמב"ן בנדון, ואם היא כהלכה המקובלת בידנו, הרי לא היה צריך לומר את המשפט הראשון. (פ' אחרי־מות קדושים תשנ"ד)
		<b>"...ואיש הישראלי".</b> באשר להעדר ה"א־הידיעה בתיבת "איש", ראה ראב"ע, וראה "אבי עזר" המבחין בין סמיכות־של לסמיכות־שהוא! (פ' אמור תשנ"ב)
	@22יא	<b>רש"י ד"ה ויקב, ...שנקב שם המיוחד וגדף וכו'.</b> ולהלן (טז ד"ה ונקב): לשון קללה, כמו "מה אקב" (במדבר כג, ח). וקשה לי, למה איחר רש"י כל כך בביאור השורש נק"ב, ואף השתמש בו - שלא לבארו? ועוד: למעלה מבאר שמדובר בשם המיוחד וגידוף, ואלו כאן - לשון קללה בלבד. וראה "באר מים חיים" שרש"י כאן מפרש על־פי התרגום, ש"ויקב" אין פירושו לשון קללה כמו "מה אקב" וכמו "ונקב" האמור בפסוק טז, אלא כאן משמעותו ביטוי ופירוש, כלומר אמר את מילות השם בפירוש ואחר כך גידף.
		<b>רש"י ד"ה למטה דן, מגיד שהרשע גורם גנאי לו, גנאי לאביו וכו'.</b> דיבור זה היה שגור בפי אבא הי"ד אשר תמיד שינן לנו לשמור על שמה הטוב של המשפחה. (פ' אמור תשמ"ז)
		בשעת לימוד עם אביעד שי' שאלתי, למה אין תיאור זה - "למטה דן" בא מיד בפסוק י, ליד האיזכור "בן אשה ישראלית", ורציתי לומר שזה מטעמים ספרותיים, כלומר כדי לשמור על סימטריה בכתוב: בן אשה ישראלית / והוא בן איש מצרי. אביעד טען כנגד זה, שאם כך, אי־אפשר יהיה להצמיד כאן את הדרשה: מגיד שהרשע וכו', שהרי זה לפני המעשה השלילי. ואולם הדוגמא שרש"י מביא (שמות לה, לד) לא בהכרח מורה כן, שכן שבחו של אהליאב מופיע כבר בשלב המינוי של בוני המשכן ולא בסיום הבניה. (פ' אמור תשנ"ב)
	@22טז	<b>רש"י ד"ה ונקב שם... ד"ה ונקב.</b> אין משום סתירה בדברי רש"י, אלא בראשון הוא מבאר את העניין, דהיינו אופן עשיית העבירה, ואילו בשני - את המילה עצמה, וכפי שהוא רגיל לעשות. (פ' אמור תש"ן)
	@22כא	<b>רש"י ד"ה ומכה אדם יומת, אפילו לא הרגו... ובמכה אביו ואמו דבר הכתוב וכו'.</b> דרשה זו בולטת בזרותה - מנין שמדובר באביו ואמו? והעיקר - למה אין הכתוב אומר כגון דא בצורה ישירה שלא תצריך לימודים מן הסוג הזה? (פ' אמור תשנ"ז)
@11כה	@22א	<b>רש"י ד"ה בהר סיני, ...אף כולן נאמרו כללותיהן ודקדוקיהן מסיני (תורת כהנים) וכו'.</b> כאן מכריע רש"י לגבי הזמן בו <b>נאמרו</b> מצוות התורה. והנה מחלוקת דומה במסכת גיטין (ס ע"א) בין רבי יוחנן משום רבי בנאה ובין רבי שמעון בן לקיש, אם תורה מגילה מגילה ניתנה או חתומה, כלומר מתי <b>נכתבה</b> התורה. ומן הראוי להבהיר: אין חולק על כך שכללי התורה נאמרו בסיני, אבל נחלקו לגבי הפרטים. כמו כן אין חולק על כך שהתורה לא נכתבה מתחילתה ועד סופה בסיני. כלומר ברור הדבר שמשה לא כתב על חטא העגל בטרם ארע, וגם לא על חטא המרגלים או מי מריבה, כל הדיון הוא אם הדברים נכתבו מיד לאחר התרחשותם או שמא מאוחר יותר. (פ' בהר בחקתי תשס"ב)
		<b>רשב"ם ד"ה בהר סיני, קודם שהוקם אוהל מועד. ע"כ.</b> לפי רש"י, הסיבה שהוזכר "הר סיני" בפסוקנו היא ללמד - "מה שמיטה נאמרו כללותיה ודקדוקיה מסיני, אף כולן נאמרו כללותיהן ודקדוקיהן מסיני". וכפי שמסביר רש"י בהמשך דבריו: "לימד כאן על כל דיבור שנדבר למשה שמסיני היו כולם, כללותיהן ודקדוקיהן". רשב"ם חולק על רש"י ומבאר באופן אחר (ראה דבריו בהרחבה בפירושו לבמדבר א, א). לדבריו ה' דיבר עם משה הן בהר סיני הן לאחר שנסעו ישראל מהר סיני וחנו במדבר. התורה מפרטת אלו מצוות נאמרו בסיני ואלו מצוות נאמרו מאוחר יותר, באוהל מועד. הדברים שנזכרים בפרקנו ובזה שלאחריו (ראה רשב"ם להלן כו, מו) נאמרו בהר סיני. (פ' בהר תשמ"ח)
		וראה דברי "אור החיים" הק' לשאלה, למה נאמר "בהר סיני" דווקא בהקשר למצוות שביעית - "כי מחמת הר סיני, פירוש מה שקיבלו בו, היא שנגמרה המתנה, שעל מנת תורה נתן ה' את הארץ". (פ' בהר בחקתי תשס"א)
	@22ב	<b>"...ושבתה הארץ שבת לה'".</b> לא ברור לי, מה מוסיפות מילים אלו על פסוקים ג-ד. (פ' בהר בחקתי תשס"א) וראה "אור החיים" הק' על אתר שסמך הכתוב למתנת הארץ ("כי תבאו אל הארץ") שיור לה' בארץ ("ושבתה הארץ שבת לה'"), לאמור: מתחילה לא ניתנה הארץ לישראל בבעלות גמורה, אלא גרים אנחנו כאן בארץ. הבעלות האלהית על הארץ היא לא רק בשנה השביעית, אלא בכל שש השנים. הערת הרב איתן שנדורפי שי': וראה "תורת כהנים", שם לומדים מתוספת זו בדרך של 'כלל ופרט וכלל'.
		<b>רש"י ד"ה שבת לה', לשם ה' וכו'.</b> ראה דברי "שפתי חכמים" (אות ב). (פ' בהר תשנ"א)
	@22ט	<b>רש"י ד"ה ביום הכפורים, ...תקיעת עשור לחודש דוחה שבת בכל ארצכם, ואין תקיעת ראש השנה דוחה שבת בכל ארצכם, אלא בבית־דין בלבד (על־פי "תורת כהנים"). ע"כ.</b> יש כאן הסמכת דין דרבנן - אי תקיעת שופר בראש השנה שחל בשבת - בדרשה מן התורה, ודומה שבצורה זו זה נדיר. (פ' בהר תשנ"א) וראה רמב"ן על אתר שלפי מסקנת הגמרא (ראש השנה כט ע"ב) איסור התקיעה בראש השנה שחל להיות בשבת, הוא רק מדרבנן "גזירה שמא יטלנו בידו וילך אצל הבקי ללמוד, ויעבירנו ד' אמות ברשות הרבים", והדיוק מהפסוק הוא אסמכתא בעלמא. מכל מקום בא רש"י ללמדנו שתקיעת שופר ביום הכפורים נעשית בכל מקום, שנאמר: "תעבירו שופר בכל ארצכם". לאמור: כל יחיד ויחיד חייב לשמוע תקיעה זו ואינה נעשית בבית־דין בלבד.
	@22י	<b>רש"י ד"ה ושבתם איש אל אחזתו, שהשדות חוזרות לבעליהן. ע"כ.</b> כלומר אין כאן מצוה על בעלי השדות הראשונים שיחזרו לשדותיהם, אלא השדות חוזרות לבעליהן מיד הלקוחות. לאמור: אם הלוקח אינו מחזירה, הרי הוא עובר בלאו של "והארץ לא תמכר לצמיתֻת" (פסוק כג). דומה שזוהי כוונת רא"ם ו"גור אריה" על אתר. וראה רשב"ם על אתר שלכאורה אינו רואה כאן כל בעיה אלא מדגיש שעיסקה זו - החזרה - נעשית חינם אין כסף. (פ' בהר תשמ"ח)
		וראה גם ד"ה והארץ לא תמכר בפסוק כג. (פ' בהר תשנ"ב)
		<b>רש"י ד"ה ואיש אל משפחתו תשבו, לרבות את הנרצע (קידושין טו ע"א). ע"כ.</b> ראה "שפתי חכמים" (אות ת). (פ' בהר בחקתי תשנ"ט)
	@22יא	<b>רש"י ד"ה יובל הוא וגו', מה תלמוד לומר? לפי שנאמר "וקדשתם" וכו'.</b> כלומר אף־על־פי שיש כאן קדושה, אין כאן תוספת לפניה ואחריה, כמו בשבת וביום הכיפורים ובשביעית. וראה "שפתי חכמים" (אות א). (פ' בהר תשמ"ט)
		<b>רשב"ם ד"ה נזריה, גידולי ענבים שנשרו, לא תבצרו, וכן ספיחים בתבואה. ע"כ.</b> ברור שרשב"ם חולק על פירושו של רש"י לגבי "נזריה". לפי רש"י המילה "ספיחים" מתארת תבואה שגדלה בהיתר בלי טיפול אנושי בשנת השמיטה. ענבי נזיר לעומת זאת, הם ענבים שאנשים שמרו בכרם בצורה בלתי חוקית בשנת השמיטה. לפי הסבר זה אין משותף בין ענבי נזיר וספיחים. דומה שרשב"ם מודה לרש"י בהבנת "ספיח קצירך", אלא שלשיטתו, כשם שספיחים הם תבואה שגדלה בשנת השמיטה בלי שמישהו טיפל בה, כך ענבי נזיר הם ענבים שגדלו בשנת השמיטה מבלי שמישהו טיפח את הכרם. רק תמוה שאינו אומר דבריו כבר למעלה, לפסוק ה. (פ' בהר תשמ"ח)
	@22יב	<b>רשב"ם ד"ה מן השדה תאכלו, ולא מן הנאסף אל הבית, שאסור לאוספו. ע"כ.</b> זהו פשוטו של מקרא, אבל לפי חז"ל כל עוד יש בשדה, רשאי אדם לאכול מן השמור לו בבית, כמבואר ברש"י. (פ' בהר תשמ"ח)
	@22יד	<b>"וכי תמכרו ממכר לעמיתך או קנֹה מיד עמיתך אל תונו איש את אחיו".</b> לשון רבים ולשון יחיד משמשים כאן בערבוביה, ובמיוחד קשה הרישא, וראה ראב"ע על אתר, אך אין תשובתו - "על פי עדים" - משכנעת. וראה אונקלוס המתרגם כל הפסוק ללשון יחיד, ולעומתו יונתן בן עוזיאל המתרגם את כולו ללשון רבים: וארום תזבנון זביני לתגריכון, כלומר ודאי לא כראב"ע. (פ' בהר תשמ"ו)
		ועוד: לכאורה היה צריך לצפות לצורה: "תקנו", ולא - "קנה". (פ' בהר תשס"ה) וראה "דעת מקרא" שכתב שהשימוש במקור במקום פועל נטוי בא לשם הבלטת ההפך ממה שנאמר לפניו ("וכי תמכרו ממכר לעמיתך").
		<b>רש"י ד"ה וכי תמכרו וגו', לפי פשוטו כמשמעו. ע"כ.</b> כלומר יש להבין את הכתוב כפשוטו, אלא שמלבד פשוטו יש בו גם דרשה. (פ' בהר בחקתי תשנ"ו)
		<b>שם. ...ומניין שאם באת לקנות, קנה מישראל חברך? וכו'.</b> מלבד האיסור של "אל תונו", יש כאן שתי מצוות: האחת - כשאתה מוכר, מכור לישראל חברך. והשניה - אם באת לקנות, קנה מישראל חברך. ומעניין שאין כאן זכר לעניין גאולת קרקע מידיו של גוי. (פ' בהר בחקתי תשס"ו)
		<b>רש"י ד"ה אל תונו, זו אונאת ממון.</b> ואילו להלן (פסוק יז, ד"ה ולא תונו איש את עמיתו) מוסיף רש"י: כאן הזהיר על אונאת דברים. ונשאלת השאלה, על מה מבוססות קביעות אלה? ולמה לא איסור אונאת דברים תחילה? ואמר לי על כך ר' יהודה גרינשפן שי', בפסוקנו מדובר בקניה ומכירה, מה גם שמדובר באחים, הם מכירים זה את זה ופחות שייך אצלם עניין אונאת דברים. אם יש אצלם אונאה, הרי זו אונאת ממון. מה שאינו בהכרח אצל עמיתים, כלומר כל אחד אחר. (פ' בהר תשס"ג) על כך הוסיף הרב איתן שנדורפי שי': לפי פשוטו של מקרא שני הפסוקים עוסקים באונאת ממון, וכיון שהפסוק השני מיותר דורשים שהשני עוסק באונאת דברים. ועוד: כיון שבפסוק השני (יז) נאמר "ויראת מאלהיך" משמע שמדובר בדבר המסור ללב וזו אונאת דברים.
	@22טו	<b>רש"י ד"ה במספר שנים אחר היובל תקנה, ...על האונאה בא להזהיר... דעו כמה שנים וכו'.</b> כלומר קביעת מחיר הקרקע תהיה בהתאם למספר התבואות שיעלו מן הקרקע עד שנת היובל. ומשום ששבע שנות השמיטה שבתקופת ארבעים ותשע השנים שבין יובל ליובל אינן נחשבות לשנות תבואה, שהרי לא יזרעו בהן, והספיחים שיעלו בשדה אינם ברשותו של הקונה, והם הפקר, לכן חייב המוכר לנכות את שבע השנים הללו מן המחיר (המספר הרב ביותר של שנות תבואה העומדות למכירה הוא ארבעים ושתיים, אם אמנם נמכרה השדה מיד לאחר שנת היובל הקודמת). ואמנם "אין אונאה בקרקעות" (כתובות צט ע"ב), שכן מחירן של קרקעות אינו קבוע בשוק כמו מחירם של מטלטלים, אלא שהמוכר מאחוזת נחלתו, מוכר את הקרקע בהתאם למספר התבואות שיעלו ממנה עד שנת היובל, כאמור, והתבואות יהיו למטלטלים עם תלישתן מן הקרקע, לכן יש מקום לאונאה במכירת התבואות בהתחשב בחשבון הסופי. (פ' בהר תשנ"ז)
	@22יז	<b>"ולא תונו איש את עמיתו".</b> עתה נזכרתי בביאורו החסידי של רבי צבי הירש מרימנוב לפסוקנו: קשה, הלא כבר הזהיר הכתוב למעלה (פסוק יד): "אל תונו איש את אחיו", ותרתי למה לן? אלא בירורן של דברים כך הוא: יש מעשים שנדמים לו לאדם כמצוות ולאמיתו של דבר הם מעשי היצר הרע, שאוחז את עיניו של אדם ומלביש את העבירה בבגדי בד, בגדי קודש; לכן באה התורה הקדושה ומזהירה אותנו, להשגיח על המידות, הדק היטב, ולשמור על כל תנועה קטנה וקלה שאנו עושים, כאילו לשם מצוה ולשם שמים, שתהא נעשית אמת לאמיתה; וזה שאמר הכתוב "ולא תונו איש את עמיתו" אל תקרי "עמיתו" אלא "אמיתו" (באל"ף), כלומר שלא יונה ולא ירמה איש את האמת שלו. ובמילים אחרות אמר הקוצקאי: "אל תונו איש את עמיתו", הרי זוהי מצוה מפורשת שבתורה; ואילו מידת חסידות היא לפנים משורת הדין, כלומר 'אל תונה את עצמך!'. (פ' בהר בחקתי תשנ"ו) וראה מש"כ למעלה (בפסוק יד).
		<b>רש"י ד"ה ולא תונו איש את עמיתו, ...ולא ישיאנו עצה שאינה הוגנת לו וכו'.</b> וקצת קשה, שהרי דברים אלה - עד סוף הדיבור - כבר נאמרו למעלה (יט, יד) בפרשת קדושים, ושם מבואר שבהשאת עצה שאינה הוגנת עוברים על "לפני עור לא תתן מכשול". (פ' בהר תשנ"ה) וראה "משכיל לדוד" ו"באר בשדה" המחלקים בין העצה שאינה הוגנת המדוברת כאן לזו המדוברת אצל "לפני עור לא תתן מכשול" (הראני הרב איתן שנדורפי שי').
	@22יח	<b>רש"י ד"ה וישבתם על הארץ לבטח, שבעוון שמיטה ישראל גולים וכו'.</b> וראה רש"י להלן (כו, לה). (פ' בהר בחקתי תשס"ב)
	@22יט	<b>רש"י ד"ה ונתנה הארץ וגו' וישבתם לבטח עליה, שלא תדאגו משנת בצורת. ד"ה ואכלתם לשבע, אף בתוך המעים תהא בו ברכה. ע"כ.</b> דברי רש"י בד"ה הראשון עוסקים בצד הפסיכולוגי, שהרי במציאות כבר עסק פסוק יח - "וישבתם על הארץ לבטח". ובאשר למילה "בו" שבד"ה השני, ודאי שהיא מוסבת על "פריה". ובאשר לשאלה, למה רש"י מבאר תחילה את הסיפא של הכתוב, ראה "שפתי חכמים" (אות ל). ולי נראה שרש"י מבקש להעמיד את הפסוק כולו על עניין השובע, ועל כן כולל את כולו בד"ה הראשון. (פ' בהר בחקתי תשמ"ט, תשנ"ז, תשנ"ח)
	@22כ	<b>"...מה נאכל בשנה השביעת" וגו'.</b> ולא ידעתי, למה אין שאלה לגבי השמינית - לעניין מחציתה הראשונה, כשם שהשאלה לגבי השביעית אינה אלא לגבי המחצית השנייה, וכפי שאמנם מבטיח הכתוב. אדרבה לכאורה סוף שנת אי־עשיית עבודת הקרקע קשה מתחילתה. ועוד: לפי רש"י בפסוק הבא השנה השמינית כולה - עד סוכות של תשיעית - היא תקופה של אי־אספקת מזון, ולא רק לגבי המחצית השנייה. (פ' בהר תשנ"ה) וראה רמב"ן על אתר שהמקרא כמו מסורס ושעורו: וכי תאמרו בשנה השביעית מה נאכל בשנה השמינית.
		<b>רש"י ד"ה את תבואתנו, כגון יין ופירות האילן וספיחין וכו'.</b> דומה שרש"י מבקש ליישב שאלה אפשרית - איזו תבואה יש ("תבואתנו") כשאין זורעים? והתשובה היא - יין ופירות האילן. ומעניין שרש"י מכנה כאן יין ופירות האילן בשם תבואה, אף כי אינם מן הדגניים, וצריך לבדוק, אם יש לזה אח ורע, ולכאורה זה קשה, ואם כפי "שפתי חכמים" (אות נ), שרש"י מפרש כך מפני שאלה אינם צריכים זריעה מדי שנה, הרי יהיה זה פירוש פורמליסטי מאוד, שכן ברור, כי דאגתם של אומרי "מה נאכל" היא בראש ובראשונה ללחם ולא ליין. (פ' בהר בחקתי תשמ"ח, תשנ"א, תשנ"ב, תשנ"ו) הערת הרב איתן שנדורפי שי': באשר לכינוי תבואה עבור יין ופירות האילן ראה למעלה (כה, ג) וכן בספר במדבר (יח, ל).
		ומדברי רש"י בריש הפסוק הבא נראה שהמילה "תבואתנו" מכוונת לתבואה ממש, שכן התאריכים שנוקט, אין להם משמעות אלא לזו, והרי זה כאילו סותר כאן את הנאמר קודם. (פ' בהר בחקתי תשס"ב)
	@22כא	<b>רש"י ד"ה לשלש השנים, ...שיזרעו בשמינית במרחשון ויקצרו בניסן. ד"ה עד השנה התשיעת. עד חג הסוכות של תשיעית וכו'.</b> רש"י סובר, כי שלוש השנים נמנות מן השישית, כלומר ו-ח, ולפיכך התשיעית אינה בכלל זה. וממילא קשה, למה צריך רש"י לדחוק עצמו ולהעמיד - בדיבור הראשון - את השנה השמינית על מחצית השנה: ויקצרו בניסן. ואינו אומר "שמינית כולה", כנאמר בפסוק כב - "עד השנה התשיעת" - היינו בתשרי שהוא עת האסיף? אלא שפסוק כא הוא תשובת ה' לשואלים "מה נאכל בשנה השביעת?" כלומר: הרי נצטרך לחלק את היבול של השנה השישית כך שיספיק לאכילה לשישית, לשביעית ולפחות עד הקציר של השנה השמינית, וכן לזריעה של השמינית, אם כן מה נאכל? ותשובת ה': "וצויתי את ברכתי... לשלש השנים" - תבוא הברכה ביבול של השנה השישית, ותיווכחו שיש בו סיפק עד הקציר של השנה השמינית. ולא זו בלבד אלא: "וזרעתם את השנה השמינִת" ביבול של השנה השישית, שראיתם אותו מספיק עד ניסן בשנה השמינית תבא הברכה ותאכלו ממנו "עד השנה התשיעית" - עד זמן האסיף, ולא תצטרכו לאכול מן החדש מיד עם הקצרו, כפי שחשבתם. (פ' בהר בחקתי תשמ"ג)
		וראה "שפתי חכמים" (אות ס). (פ' בהר תשמ"ח)
		ומה שאמר בדיבור הראשון: שיזרעו בשמינית במרחשון ויקצרו בניסן - קשה, כי בדרך כלל זורעים קצת לפני כן ועל כל פנים אין קוצרים בניסן אלא שעורה, אבל לא חיטה. (פ' בהר תשנ"ה)
	@22כג	<b>"...כי לי הארץ".</b> מסתבר שהכוונה כאן דווקא לארץ ישראל שדיני שמיטין ויובלות חלים בה; וזה שנאמר כאן "הארץ" ולא 'כל הארץ', אין בזה ח"ו משום הגבלת שלטונו יתברך, אלא זה פשוט משום שמוּשׂא ענייננו הוא אותו החלק של עולמו של הקב"ה, שדיני שמיטין ויובלות חלים בו, ובהקשר זה אין מקום לומר "כל". (פ' בהר תשנ"ב)
		אך אולי משמעו של הכתוב אכן: 'כל הארץ', אלא שבהקשר מצוה זו שניתנה לישראל העולים "לארץ" בה"א־הידיעה, מובן שהיא תקויים בארץ ישראל דווקא. (פ' בהר תשנ"ז)
		ובאשר לדברי ר"ע ספורנו בד"ה כי לי הארץ, הגליל הוא ארץ ה', שאלני גיסי ר' מרדכי (מוטל) שפרונג ז"ל, מה בא לומר, ולא ידעתי תשובה, ואף לא מצאתי כזאת במהדורת הרב זאב גוטליב (של מוסד הרב קוק). (פ' בהר תשנ"ח)
		והנה מצאתי תשובה בחומש "תורת חיים" המפנה (ראה הערה 17) לפסוק ב דלעיל, שם הוא אומר בד"ה כי תבאו אל הארץ, אל גליל הגויים, ומוער שם (בהערה 3): ראה ישעיה (ח, כג), ולאפוקי עבר הירדן כדאיתא ב"תורת כהנים". וברש"י שם פירש: גליל הגוים - היא כל ארץ ישראל, שהיתה גוללת אליה כל הגוים, שהכל מתאוין לה ובאין לה לסחורה. (פ' בהר תש"ס)
		<b>"והארץ לא תמכר לִצמתֻת...".</b> לא ידעתי, מה מקומו של פסוק זה כאן ולא למעלה, בפרשת שיבת הקרקע לידי בעליה ביובל. ואולי יש לשאול בדיוק להיפך - מה עניינם של הפסוקים יט-כב באמצע ענייני היובל, שהרי פרשתו נמשכת מכאן ואילך. (פ' בהר בחקתי תשנ"ו)
	@22כה	<b>רש"י ד"ה וגאל את ממכר אחיו, ואין הלוקח יכול לעכב. ע"כ.</b> ומסתבר שהשדה נשאר בידי הגואל עד היובל, וכל היתרון שבזה הוא, שהשדה נשאר "במשפחה". (פ' בהר תש"ס)
		<b>רש"י ד"ה כי ימוך אחיך ומכר, מלמד שאין אדם רשאי למכור שדהו אלא מחמת דוחק עוני (תורת כהנים).</b> <b>ע"כ.</b> חובת כל אדם לעסוק בחקלאות מזכירה לי קצת (להבדיל) מה שהיה מקובל בעליית הנוער עד בערך אמצע שנות הת"ש: לאלץ כל צעיר ללכת לקיבוץ ולעסוק שם בחקלאות. השאלה היא - מה תוקפה של דרשה זו ב"תורת כהנים", האם מדובר באיסור גמור או שמא בעצה טובה. (פ' בהר תשמ"ט) וראה רלב"ג על אתר שכתב: לימדה תורה דרך ארץ, שאין ראוי למכור אחוזתו אם לא יביאהו לזה הכרח. וזה כי קנין קרקעותיו הוא יותר קיים משאר הקניינים אשר יהיו מחירו. וראה רמב"ם הלכות שמיטה ויובל (יא, ג).
		<b>רש"י ד"ה מאחזתו, ולא כולה, למדה תורה דרך ארץ - שישייר שדה לעצמו (תורת כהנים). ע"כ.</b> היה ראוי לבדוק, מהי מידת תקיפותן של מידות דרך ארץ מן הסוג הזה כיום, ואם חדלו מלחייב - אימתי, כיצד. ולכאורה זה נושא ל"בית ועד לחכמים" של מחותני ר' מאיר ברכפלד שי'. (פ' בהר תשנ"ה)
	@22כז	<b>"והשיב את העֹדף לאיש אשר מכר לו ושב לאחֻזתו".</b> כך מבואר הדין שבפסוקנו במשנה בערכין (פ"ט, מ"ב): בעל שדה שמכר את שדהו לראובן במאה זוז, וראובן מכר את השדה לשמעון במאתיים זוז - כשבא בעל השדה לגאול את שדהו מיד שמעון, אינו מחשב אלא עם הלוקח הראשון (ראובן), כפי ששילם הוא במחיר השדה, כגון אם מכר את שדהו עשר שנים לפני שנת היובל, ובא לפדותה לאחר שלוש שנים - הואיל ולפי חשבון הדמים ששילם לו ראובן, יוצא שמחיר התבואות של כל שנה הוא עשרה זוזים, אין הוא נותן לשמעון אלא שבעים זוז בעד שבע השנים שנשארו עד היובל, שנאמר "לאיש אשר מכר לו", היינו ללוקח הראשון. ואם מכר בעל השדה לראובן במאתיים זוז, וראובן מכר לשמעון במאה זוז - כשבא בעל השדה לגאול את שדהו משמעון, אינו מחשב אלא עם שמעון לפי הסכום ששילם לראובן, שנאמר "והשיב את העדף <b>לאיש</b>" - היינו לאדון שהוא עתה בעל השדה (שמעון). כלומר לעתים מחשב ומשיב את העודף לאיש, היינו למי שהוא עתה בעל השדה, ולעתים לאשר מכר לו בתחילה. והולכים לקולא לטובת המוכר. (פ' שלח תשס"ב, מלון גולדן טוליפ, ים המלח תשס"ה)
		<b>"ושב לאחֻזתו".</b> וכן הוא בפסוק הבא, וכך גם בפסוק מא. ומשום מה בכל אלה אין רש"י מעיר כמו למעלה (בפסוק י). (פ' בהר תשנ"א)
		<b>רש"י ד"ה וחשב את שני ממכרו, ...אכלת אותה שלוש שנים או ארבע, הוצא את דמיהן מן החשבון וטול את השאר וכו'.</b> דרך החישוב שבכאן ובכל המקרים הדומים כגון עבד עברי הבא לפדות עצמו, היא "פרימיטיבית" לפי מושגינו, כי היא מתעלמת מחישובים של עלות ההון וכדומה. ושוב יש לשאול, מה מידת תקיפותן של נוסחאות תשלום אלה היום? (פ' בהר תשנ"ה)
		וקצת תמוה שרש"י מתעלם לא רק מאינפלציה (והרי ידע שערכו של כסף אינו קבוע לנצח), אלא גם ממציאות פשוטה - כשאדם קונה שדה לא לגדל בו פירות אלא, למשל, לרעות בו צאנו. (פ' בהר בחקתי תשס"ב)
	@22כט	<b>"בית מושב עיר חומה... ימים תהיה גאֻלתו".</b> תופעה זו של דביקותו המיוחדת של עובד האדמה באדמתו לעומת העירוני, דומה שהיא מושרשת בטבעו של האדם מאז ומקדם, ויש לה כאן מעין לגיטימציה. ודומה שלא בכדי נקראת דווקא נחלת הקרקע החקלאית "אחוזה", דהיינו דבר האחוז היטב בבעליו, או להיפך, שהבעלים אחוז בו היטב (השווה בראשית כב, יג - "נאחז בסבך בקרניו"), וכדאי לבדוק לשון אחוזה במקרא ודברי מפרשים בעניינו.
		ועוד: מדובר כאן בבית־מושב, דהיינו בבית־מגורים בתוך עיר מוקפת חומה, התיבה השנייה ברצף זה של ארבעה שמות מסבירה את הראשונה, ודומה שצירוף זה - "בית מושב" הוא יחידאי, והוא בא למעט מבנה שאינו מיועד למגורים. ברם, לא ראיתי הערה בנדון. ובקשר להערת "שפתי חכמים" (אות ה) שבתחילה הוקפה ורק אחר כך יושבה, לא ידעתי מניין לו זה, ויותר מזה - מניין ידעו כובשי הארץ, מה קדם למה, יישובה של העיר או הקפתה בחומה.
		ולכאורה צריך הסבר מה שרש"י מביא בשם "תורת כהנים", שמדובר בעיר מוקפת חומה מימות יהושע בן נון, כלומר מדוע לא יוחל דין זה גם על בתי־מושב חומה בערים שנבנו אחרי הכיבוש. (פ' בהר תשמ"ח, תשמ"ט) וראה חזקוני על אתר שכיוון שהעיר מוקפת חומה, ברור הוא שבעל הבית לא יעמיד את קרקע ביתו לזריעה לעולם, והקב"ה לא גזר להחזיר ביובל אלא קרקע שחיות האדם תלויה בה, אבל בית דירה אין בו בית מיחוש כל כך.
		<b>רש"י ד"ה ימים, ימי שנה שלימה קרוים "ימים". וכן "תשב הנערה אתנו ימים" (בראשית כד, נה). ע"כ.</b> ואילו שם מוכיח רש"י (ד"ה ימים) מכאן, כלומר מוכיח את הבלתי מבואר מן הבלתי מבואר, אלא אם כן נאמר שהוספתו שם - שכך נותנים לבתולה זמן יב חודש וכו' - היא המבארת. ברם, על זה יקשה המשך הכתוב שם - "או עשור". וכבר ראינו מעין זה וצ"ע. (פ' בהר תשמ"ח)
	@22ל	<b>רש"י ד"ה לא יצא ביובל, אמר רב ספרא, אם פגע בו יובל בתוך שנתו, לא יצא. ע"כ.</b> דומה שניסוח זה מוציא את הכתוב מפשוטו, שהרי בוודאי אין רב ספרא בא לומר, שביובל - כלומר אחרים שנים - אכן יוצא, ורק אם היובל מגיע בתוך השנה הראשונה, אינו יוצא. ומוטב היה לנסח: <b>גם</b> אם פגע בו וכו', דהיינו כל פגיעת היובל אינה פועלת. (פ' בהר בחקתי תשנ"ו)
	@22לא	<b>"ובתי החצרים... על שדה הארץ יחשב... וביֹּבל יֵצא".</b> תמוה המעבר מלשון רבים: "ובתי החצרים" ללשון יחיד: "יחשב... תהיה לו". (פ' בהר תשס"ג) וראה "דעת מקרא" על אתר שכתב: "יחשב" לשון יחיד, אף־על־פי שהנושא רבים, והכוונה: כל אחד מבתי החצרים.
		<b>רש"י ד"ה ובתי החצרים, ...ויש הרבה בספר יהושע "הערים וחצריהם" (יהושע יג, כח), "בחצריהם ובטירתם" (בראשית כה, טז). ע"כ.</b> לשון רש"י תמוה. אם אמנם יש הרבה בספר יהושע, למה מביא משם רק דוגמא אחת, ואחר־כך (ולא לפני כן!) דוגמא מספר בראשית. בדקתי ואכן יש בספר יהושע הרבה, ולכן גם תמוה, למה בחר רש"י דווקא בצורה "חצריהם" ולא באחד מן הרבים שבהם בא "בחצריהן", כיאה ביחס ל"ערים". (פ' בהר בחקתי תשנ"ו) לשאלות אלו נדרש ר' דוד אריה קליין בספרו "דיוקי רש"י" וכתב: יש לתמוה שרש"י אינו מביא את הפעם הראשונה של "הרבה בספר יהושע" שהיא "הערים וחצריהן" (שם, כג), וגם מוסיף אחר כך פסוק מבראשית. נראה לעניות דעתי ש"חצריהן" בנו"ן סופית, פירושו החצרים של הערים (וזה אינו הנדון שלנו, לכן רש"י לא הביא פסוק זה), אבל "חצריהם" במ"ם סופית, פירושו החצרים של אנשי השבט, היינו עיירות פתוחות, כפי שפירש רש"י. רש"י מביא דווקא מספר יהושע מפני שהגדר של עיר מוקפת חומה בהלכה הוא עיר מוקפת חומה מימות יהושע בן נון. וכיוון שהגדר של עיר מוקפת חומה נקבע על־פי מה שהיה מוקף כבר על ידי הגויים בשעה שבאו בני ישראל לארץ ישראל בימות יהושע ולא על ידי מה שבני ישראל או גויים הקיפו אחר כך, לכן מביא רש"י את הפסוק מספר בראשית המדבר על עיירות שאינן מוקפות חומה ("חצריהם") וכרכים ("טירותם") של הגויים.
	@22לב	<b>רש"י ד"ה גאלת עולם, ...אם מכרו שדה משדותיהם הנתונות להם באלפים אמה סביבות הערים וכו' (ערכין לג ע"ב).</b> אם אכן מותר להם למכור משטח זה אשר אף הוא חולק ליחידות בשעת כיבוש הארץ, הרי שצריך לבאר את הנאמר בפסוק לד - "ושדה מגרש עריהם לא ימכר" באורח אחר, ואכן מפרש רש"י (תורת כהנים) שם: "מכר גזבר". כלומר מכירה שאינה חוזרת לבעליה הראשונים ביובל היא האסורה. (פ' בהר בחקתי תשנ"ט)
	@22לג	<b>רש"י ד"ה ויצא... ביבל, ...כשאר בתי ערי חומה של ישראל</b> (לשון שאר, משום שגם ערי הלויים מוקפות חומה היו). <b>ו"גאולה" זו לשון מכירה. ע"כ.</b> עצם נחיצות הביאור מובנת, אך מוטב היה לבאר: לשון קניין, שהרי אין המילה "מן" ("ואשר יגאל <b>מן</b> הלוים") מתאימה למכירה אלא לקניה. וצריך לומר כי "ואשר יגאל מן הלוים" פירושו - אשר מי מן הלוים מוכרו, או מעין זה (ומן הלוים אשר יגאלם ימכור). ו"אשר יגאל מן הלוים" מדבר במקרה שלוי מכר אדמתו ללוי, ועתה המוכר בא לגאול אותה. (פ' בהר בחקתי תשס"ו) וראה "ספר הזכרון" שמצא נוסחה מדוייקת ובה כתוב: וגאולה זו לשון <b>קנייה</b>.
		<b>"...הִוא אחזתם".</b> ולא ידעתי, על מה מוסבת תיבת "הוא". (פ' בהר בחקתי תשנ"ו) וראה "דעת מקרא" שכתוב "הִוא" אגב גררא בהשפעת המילה "אחזתם" שהיא נקבה.
	@22לד	<b>"ושדה מגרש עריהם לא ימכר" וגו'.</b> נראה מכאן שגבולות ערי הלויים הם סטטיים. כלומר גבולות אלו מוצבים בקצה הגבול של כל אחד מן השבטים, לאמור: על כל אחד מן השבטים היה להפריש רצועה ברוחב אלפיים אמה (ראה רש"י לפסוק לב) לאורך כל גבול נחלתו ובה התיישבו הלויים. או שמא הפרישו רצועה זו סביב השטח <b>המיושב</b> ומשהתרחבה העיר, התרחבה הרצועה, וזה יותר קשה לקבל. (בוקר ל"ג בעומר, פ' בהר בחקתי תשנ"ו)
	@22לה	<b>רש"י ד"ה גר ותושב, אף אם הוא</b> (כלומר אחיך שברישא של הכתוב) <b>גר או תושב; ואיזהו תושב? כל שקיבל עליו שלא לעבוד עבודה זרה ואוכל נבלות. ע"כ.</b> זה קשה: וכי תושב זה בכלל אחיך הוא? (פ' בהר תשמ"ו) ובספר "שם עולם" מבואר כי פסוקנו מדבר בדרך 'לא זו אף זו'. לא רק על אחיך אתה מצווה, אלא אף על גר צדק. ולא רק גר צדק אלא אפילו גר תושב. וראה בבא מציעא (סד ע"ב).
	@22לו	<b>רש"י ד"ה נשך ותרבית, חד שווינהו רבנן, ולעבור עליו בשני לאוין. ע"כ.</b> אין רש"י מבאר לשם מה השינוי בלשון. וראה דברי תוספות (ד"ה למה, בבא מציעא ס ע"ב) שכתב: כיון שהוצרך שני לאוין, אורחא דקרא לכתוב לשון משונה שהוא נאה יותר. ור' שמואל פ. גלברד ב"לפשוטו של רש"י" כתב: נשך ותרבית אינם שני עניינים נבדלים כי אם הכל אחד. בכל נשך יש תרבית, ובכל תרבית יש נשך, רק לגבי הלווה קרוי נשך, כי אחריתו כנחש ישוך לשלם מה שלא לקח (יותר על מה שלקח) וזה גופא קרוי לגבי המלוה תרבית, כי מרבה הונו במה שלא נתן. (פ' בהר בחקתי תשס"ב)
		וראה רמב"ן על אתר המבחין בין נשך לתרבית. לדבריו נשך הוא, שהמלוה מלוה מאה שקלים על מנת שיתן לו עבור הריבית שלו חמישה שקלים בכל שנה (ריבית זו נקראת נשך מפני שמבצבצת ועולה כנחש). וריבית היא, שמלוה עד זמן מסויים, בו צריך הלווה לפרוע את הקרן ולהוסיף עליה חמישה שקלים ריבית. (פ' בהר בחקתי תשס"ד)
	@22מא	<b>רש"י ד"ה הוא ובניו עמו, אמר רבי שמעון וכו' (קידושין כב ע"א).</b> והנה כבר הביא רש"י גמרא זו בפרשת העבדים בספר שמות (כא, ג). אך אין זה נדיר שרש"י חוזר על מובאות. (פ' בהר בחקתי תשנ"ט)
		<b>רש"י ד"ה ואל אחזת אבתיו, אל כבוד אבותיו, ואין לזלזלו בכך. ע"כ.</b> המדובר בעברי שמכר עצמו משום דוחקו, ועכשיו הוא משתחרר, ועליו מצווה התורה שאין לזלזלו על התפרנסו בדרך זו. לדיבור זה ראוי לתת פירסום רב - התורה מצווה לכבד אפילו עברי שמכר עצמו משום דוחקו וקל וחומר את אלה המתפרנסים בדרך ישרה. (פ' בחקתי תשמ"ח)
		ולכאורה גם אפשר לפרש שלא כרש"י ולהבין "אחזת אבתיו" כפשוטו - אל נחלת אבותיו שאותה מכר מן הסתם קודם שמכר עצמו מחמת דוחקו. ומכל מקום ראוי להבין, למה רש"י דחק עצמו לפירושו. (פ' בהר תשמ"ט)
		ובאשר לפירושה של מילת אחוזה, ראה "שפתי חכמים" (אות ס). וראה מה שכתבתי למעלה (פסוק י). (פ' בהר בחקתי תשנ"ט)
	@22מג	<b>רש"י ד"ה לא תרדה בו בפרך, ...הרי הדבר הזה מסור ללב, לכך נאמר: ויראת. ע"כ.</b> ומעניין שכאן מסיים רש"י בתיבה "ויראת", ושלא כלמעלה (בפסוק לו), ודומני שכך גם ביתר המקומות, שם מקפיד רש"י להדגיש את שם ה' בהקשר זה. (פ' בהר תש"ס) ואכן בדפוס רומי גם כאן הגירסא היא: "ויראת מאלהיך".
	@22מד	<b>רש"י ד"ה ועבדך ואמתך אשר יהיו לך, אם תאמר, אם כן במה אשתמש? בעבדי איני מושל, באומות איני נוחל וכו'.</b> מן הראוי להתבונן במחשבות אלה שחז"ל ("תורת כהנים") מיחסים להם ליוצאי מצרים אחרי עבדות שנמשכה דורות. כלום יש ללמוד מזה שלדעתם זה המצב הרצוי שאליו יש לשאוף? או שמא אין זה כי אם תגובה נורמלית של עם עבדים שיצא לחירות, ועתה "הגיע תורו" להיות שליט על אחרים? ואמנם מן הכתוב "לעֹלם בהם תעבֹדו" (פסוק מו) משמע כאפשרות הראשונה. גם דברי "תורת כהנים" יוצאים מן ההנחה שמן הראוי הוא, שאדם יהודי ישתמש בשירותיו של עבד, והרי זה מן הדברים שלא קל לקבלם בימינו. שאלה זו העסיקה אותי כבר בפרשת העבדים שבספר שמות (כא, ב). וראה מה שכתבתי שם. (פ' בהר בחקתי תשמ"ז)
	@22מה	<b>רש"י ד"ה וגם מבני התושבים, שבאו מסביבותיכם לישא נשים וכו' הבן הולך אחר האב. ע"כ.</b> כלומר לא רק מן האומות שמחוץ לארץ ישראל מותר לקנות עבדים, אלא אף מאלה שנולדו בארץ לאבות שהם 'תיירים', בנים אלה מותר להחיות ולקנותם לעבדים (ראה קידושין סז ע"ב). (פ' בהר בחקתי תשמ"ז)
		<b>רש"י ד"ה מהם תקנו, אותם תקנו. ע"כ.</b> מסתבר שרש"י בא לומר, שאין כוונת הכתוב ב"מהם" שהם המוכרים, כי אם: חלק מהם, אותם (אף כי לא כולם) תקנו. ובעל "שפתי חכמים" (אות ע) מאריך. (פ' בהר בחקתי תשנ"ו)
	@22מו	<b>רש"י ד"ה איש באחיו, להביא נשיא בעמיו ומלך במשרתיו וכו'.</b> השווה דברים (יז, טו) - "מקרב אחיך תשים עליך מלך", והנשיא בקל וחומר. אבל ההקבלה "בעמיו־במשרתיו" קשה לי. כלום נשיא אמור לשלוט בעם יותר מן המלך? (פ' בהר בחקתי תשמ"ז) וראה מש"כ למעלה (ד, כב) באשר להבדל שבין נשיא למלך.
	@22מז	<b>"לעקר".</b> רש"י, על־פי קידושין (כ ע"ב), מבאר: להיות לה שמש ולא לאלהות, אלא לחטוב עצים ולשאוב מים. אבל לפי רמב"ן: קרא עבודת כוכבים "עקר" בעבור שאדם חייב לשרש אחריה ולעקרה. ולפי רשב"ם: שנעקר מזה המלכות רחוק מארצכם, לא תושב ולא גר ולא גוי ואזרח. (פ' בהר תשנ"א)
	@22מח	<b>רש"י ד"ה גאולה תהיה לו, מיד, אל תניחהו שיטמע. ד"ה עד שנת היבל, ...שהרי ביובל יצא, כמו שנאמר למטה, "ויצא בשנת היֹבל" (פסוק נד) וכו'.</b> כלומר יש כאן דין מיוחד לעברי המוכר עצמו, שאינו יוצא בשש, אלא בגאולת עצמו או קרובים על ידי פדיון, ואם לא נגאל - יוצא ביובל. לא משום שהנוכרי חייב במצוות יובל, אלא שמתחילה דעתו של הנוכרי היתה שהעבד יעבוד רק עד היובל, שכן יודע הוא שעבד עברי אינו עבד עולם. (פ' בהר תשמ"ח)
	@22נ	<b>רש"י ד"ה עד שנת היבל, שהרי כל עצמו לא קנאו אלא לעבדו עד היובל... ובגוי שתחת ידך הכתוב מדבר וכו'.</b> בוודאי שמדובר במצב זה, אך אם כן, למה הגוי יקנה ישראלי עד היובל ולא לשש שנים? וכמובן שה"שאלה" היא על הכתוב עצמו ולא על רש"י. (פ' בהר בחקתי תשנ"ט)
	@22נד	<b>"ויצא בשנת היבל".</b> לפי תוספות במסכת קידושין (טז ע"א ד"ה בעובד כוכבים) הפרשה מדברת כשאין הגויים תחת ידנו וצריך להודיעם את הדינים האלה אשר יקבלום. כלומר יהודי הנמכר לגוי צריך לדאוג שדרישותיו מהאדון יתקיימו. (תש"ד)
	@22נה	<b>רש"י ד"ה אני ה' אלהיכם, כל המשעבדן מלמטה, כאילו משעבדן מלמעלה. ע"כ.</b> כלומר למה הוצרך הכתוב לומר עתה שה' הוא אלהינו? אלא מאחר שה' הוא אלהינו, הרי מי שמשעבד עבד מישראל, הרי הוא משעבד כביכול בו יתברך. כך מבואר ב"קרבן אהרן". (פ' בהר בחקתי תש"ן)
@11כו	@22ג	<b>רש"י ד"ה אם בחקתי תלכו, יכול זה קיום המצות וכו'.</b> הרבה תמהתי על דרשה זו (תורת כהנים), כי מה פשוט יותר מלפרש "בחקתי תלכו" - קיום מצוות עשה, "ואת מצותי תשמרו" - שמירה על לא תעשה. ועוד: כיצד מתיישבת הדרשה "שתהיו עמלים בתורה" עם פשוטו של מקרא? (פ' בהר בחקתי תשמ"ז)
		ועתה שמתי לב שיש כאן שני דברים. בדיבור הראשון מדבר רש"י על: עמלים בתורה (משום שעשייה נדונה בסיפא), ובשני הוא מדבר על עמל בתורה על מנת לשמור ולקיים. לדבריו יוצא שיש שני סוגי עמל בתורה, האחד סתמי והאחר - על מנת לשמור ולקיים. וכאן עולה שאלתי הישנה - לימוד תורה מהו (לעניין ברכות התורה, קיום מצוות תלמוד תורה ועוד)? וראה מה שכתבתי להלן (פסוק יד). (פ' בחקתי תשנ"א) לפי רא"ם ו"באר יצחק" מבוארים דברי רש"י כך: שלושה לשונות של קיום המצוות נאמרו בפסוק זה: ההליכה בהן, שמירתן ועשייתן. וכל אחד מן הלשונות הללו, כאשר הוא נאמר לבדו, הרי הוא מתפרש כפשוטו על קיום המצוות בפועל. אולם כאן כאשר נזכרו כולם יחד במקרא אחד, דרשו חכמים שכל אחד מהם בא לרבות דבר נוסף הקשור לענין קיום המצוות. לפיכך "ועשיתם אתם" - הרי זו העשיה עצמה. ואילו "את מצותי תשמרו" דרשו לענין העמל בלימוד התורה הבא לצורך ידיעת המצוות ושמירתן בלב כדי לקיימן. ומתוך שהאריך הכתוב עוד באמרו "אם בחקתי תלכו", הוסיפו לדורשו על העמל המיוחד בלימוד התורה, הבא כמצוה בפני עצמה - לא רק לצורך ידיעת המצוות כדי לקיימן, אלא לשם לימוד התורה, 'להתהלך' ולהתעמק בה יותר ויותר. ובאשר לגדר תלמוד תורה כתב מרן ה"שולחן ערוך" (הלכות ברכות השחר מז, ב): צריך לברך (ברכות התורה) בין למקרא בין למשנה בין לגמרא. והוסיף הרמ"א: בין למדרש (וראה הערת ה"משנה ברורה" בסק"ג שם שגם מרן ה"בית יוסף" מודה לדברי הרמ"א אלא שלשיטתו המדרש כלול במקרא). וב"משנה ברורה" הוצאת "ביצחק יקרא" העיר הגאון ר' אביגדר נבנצל שליט"א: צריך עיון מה הדין בחשבונות של קידוש החודש, פרפראות וכדו', דברי הרמב"ם בהלכות יסודי התורה על ענייני הגלגלים וכו' - מקורו בחכמי יוון, ולכן יתכן דלא הוי לימוד תורה. ע"כ. וראה שו"ת "שלמת חיים" (סימן שנז) שספרי דקדוק שידוע שנכתבו על ידי אנשים יראי שמים ונצרכים ללימוד תורתנו הקדושה, אף הם בכלל תלמוד תורה. ובעל "ערוך השולחן" (מז, ח) מסתפק באדם הלומד דברי אגדה במדרש רבה או חכמת הקבלה אם צריך לברך.
		באשר לחשיבותו של העמל בתורה כבר הזכרתי בעבר (שמות פרק כה ואילך) מעשה שהיו מספרים על האי סבא קדישא ה"חפץ חיים" זצ"ל: מעשה באברך אחד שהיה קובל לפניו: רבי, זה שנים הרבה שאני מתייגע בתורה ועדיין אינני רואה סימן ברכה, אינני מצליח להבין ולו דף גמרא אחד עם המפרשים כהלכה, מה יעלה בסופי? אברך יקר! - השיב ה"חפץ חיים" - כלום ציוה עלינו הקב"ה להיות למדנים או גאונים?! לא נצטווינו אלא "והגית בו יומם ולילה", להיות עמלים בתורה - נעמול בה בין אם נהיה חריפים ובקיאים ובין אם לאו. הלא מי ראוי לתואר "למדן" - זה היודע ללמוד או זה שיושב ועוסק בתורה? כשם שאינו נקרא גנב אלא זה שגונב בפועל ולא זה הבקי בהלכות גנבה, כך הוא הדבר גם באשר לתלמוד תורה. (פ' בחקתי תשנ"א) על כך הוסיף ר' שמואל עמנואל שי', שהרב קלמן כהנא זצ"ל היה אומר, שיש ללמוד מרות המואביה את חובת ההתאמצות וההשתדלות בעבודת ה'. אחרי שרות המואביה הצהירה את הצהרתה המפורסמת "עמך עמי ואלקיך אלקי" וכו', נעמי החליטה לחדול לדבר אליה לשוב אל עמה ואל אלוהיה. מדוע? בגלל שראתה כי מתאמצת היא ללכת איתה (עיין "תרומת כהן" - קובץ שיחות ומאמרים של הרב קלמן כהנא זצ"ל, עמ' 120).
	@22ו	<b>"ונתתי שלום בארץ... ורדפתם את אֹיביכם ונפלו לפניכם לחרב".</b> שאלני שכני ר' בנציון קריגר שי' במנחה, איזה שלום הוא זה שאחריו מדובר ברדיפת האויב ונפילתו, ועניתי מיניה וביה, ועדיין אני חושב שזהו פשוטו של מקרא, כי השלום מוסב על גבולות הארץ, ואילו הרדיפה אחר האויב - מעבר לגבולותיה. (פ' בהר תשמ"ח)
		ועתה ראיתי, למחרת השבת, ביום ירושלים, שמעין זה כבר שאל בעל "אור החיים" הק', ותשובתו נועזת - הבטחה נסית זו היא חד־צדדית, כלומר לא שלום המבוסס על הדדיות כי אם שלום מצד הסביבה, ואילו אנחנו נעשה כרצוננו, נרדוף וכו'. (פ' במדבר תשמ"ח)
		ושמא "שלום בארץ" פירושו - שלום בין אחינו בית ישראל, שהרי זה דבר חשוב לא פחות משלום מעבר לגבולות. (פ' בחקתי תשנ"ה) כך מבואר אצל רמב"ן וראב"ע על אתר. ועוד מובא שם ברמב"ן שהשלום הוא שישבית חיה רעה מן הארץ וחרב לא תעבור בה, מכל מקום ישראל ירדפו את אויביהם ויניסום. ולפי רבנו בחיי שלום זה הוא הבטחת הקשר בין ישראל לארצם, וזו לשונו: ונתתי שלום בארץ - יבטיח הכתוב שיתן יסוד עולם מחובר בארץ שבבראשית כי עם זה יתברך העולם וכו'.
		<b>"ורדפתם... ונפלו לפניכם לחרב. ורדפו מכם... ונפלו איביכם לפניכם לחרב".</b> קשה לי, מהי חזרה זו, אלא אם נאמר שפסוק ח הוא פירושו־פירוטו של פסוק ז, וזה אינו מסתבר. ודומה שזה מה שהיה קשה לו לרש"י (בפסוק ח ד"ה ונפלו איביכם), ועל כן פירש כאן באורח שונה ממה שאמר למעלה (בפסוק ז ד"ה לפניכם לחרב). וראה תשובתו של בעל "אור החיים" הק'. (פ' במדבר תשמ"ח)
	@22ח	<b>"ורדפו מכם חמשה מאה ומאה מכם רבבה ירדֹפו".</b> שני פעלי רדיפה שבפסוק אינם מתורגמים בשווה: "וְרָדְפוּ מכם" מתורגם כצורתו "וְיִרְדְּפוּן מִנְּכוֹן", אבל "רבבה יִרְדֹּפוּ" מתורגם "לְרִבּוֹתָא יְעָרְקוּן". מה טעם השינוי? (פ' בהר בחקתי תשנ"ו) על שאלה זו השיב ר' רפאל בנימין פוזן שי': כבר העירו חז"ל שהחשבון אינו מכוון: מאחר שחמישה רודפים מאה - יחס של אחד לעשרים - היה לו לומר "ומאה מכם שני אלפים ירדופו"? "אלא אינו דומה מועטין העושין את התורה למרובין העושין את התורה" (ספרא בחוקותי פרשה א, וכן ברש"י).
		לכאורה ראוי היה לחז"ל לשאול אותה שאלה על הפסוק "אֵיכָה יִרְדֹּף אֶחָד אֶלֶף וּשְׁנַיִם יָנִיסוּ רְבָבָה" (דברים לב, ל), שגם בו אין החשבון מכוון, אבל שם לא העירו דבר, ומדוע? כי שם הם פעלים שונים "אֵיכָה יִרְדֹּף אֶחָד אֶלֶף וּשְׁנַיִם יָנִיסוּ רְבָבָה": רודף, והוא האמיץ האוזר כוח לרוץ אחר האויב - "יִרְדֹּף אֶלֶף". ואולם המְנִיסִים, אלה שפחדם נופל על האויב גם ללא רדיפה - "יָנִיסוּ רְבָבָה" ואפילו הם שניים בלבד.
		על דרך זו פתר אונקלוס גם אצלנו, שהרי מחשבון "שְׁנַיִם יָנִיסוּ רְבָבָה" עולה שאחד יניס חמשת אלפים. ומכיוון שברדיפה נאמר "אֵיכָה יִרְדֹּף אֶחָד אֶלֶף", נמצא שהמֵניס פועל פי חמישה מהרודף. לכן כמו שתרגם שם "אֵיכְדֵּין יִרְדּוֹף חַד לְאַלְפָא וּתְרֵין יְעָרְקוּן לְרִבּוֹתָא", תרגם כך גם כאן, ולפי תרגומו הרי כאן ברכות שונות: "וְיִרְדְּפוּן מִנְּכוֹן חַמְשָׁה לִמְאָה", לחמישה יהיה אומץ לרדוף אחר מאה. אבל "וּמְאָה מִנְּכוֹן לְרִבּוֹתָא יְעָרְקוּן" (לרבבה יָנִיסוּ), פחדם של המאה יניס רבבה גם מבלי שירדפו אחריה. ואם כן החשבון מדוקדק, כי גם כאן המניסים פועלים פי חמישה מן הרודפים: אצל רודף "וְיִרְדְּפוּן מִנְּכוֹן חַמְשָׁה לִמְאָה" זהו יחס של אחד לעשרים, אבל במֵניס "וּמְאָה מִנְּכוֹן לְרִבּוֹתָא יְעָרְקוּן" זהו אחד למאה, שהוא פי חמישה מן הרודף. וכן תרגם להלן "וְנַסְתֶּם וְאֵין רֹדֵף אֶתְכֶם" (יז) "וְתִיעְרְקוּן וְלֵית דְּרָדֵיף יָתְכוֹן".
		לאחר כותבי מצאתי כדבריי ב"לחם ושמלה". וכעין זה ברמב"ן: "שיתן להם אומץ לב וגבורה לרדוף חמשה מאה, ויתן מורך בלב האויבים שינוסו מאה מפני חמשה". אבל מהר"ם מרוטנבורג יישב בדרך שונה: "חמשה" מוסב גם לסיפא וכאילו נכתב "וחמשה [מאה] מכם, רבבה ירדופו" כלומר חמש מאות יניסו רבבה, "ועתה יהיה החשבון מכוון ושוה; לכל אחד עשרים".
	@22ט	<b>רש"י ד"ה ופניתי אליכם, אפנה מכל עסקי לשלם שכרכם וכו'.</b> כבר כתבתי במקום אחר (ראה למעלה יז, י; כ, ג), שהערות מסוג זה כאילו ח"ו מצמצמות גדולתו יתברך, כמו עסקן שכדי לעסוק בדבר מסוים, צריך לעזוב עיסוק אחר, וכאילו אין הקב"ה למעלה מן הזמן. ומסתבר שאין זה אלא כדי לשבר את האוזן. ומעין זה להלן (פסוק יז). (פ' בחקתי תשס"ג)
	@22י	<b>רש"י ד"ה ואכלתם ישן נושן, ...שיהא ישן הנושן של שלוש שנים יפה לאכול משל אשתקד. ע"כ.</b> והוא מ"תורת כהנים". ולא ידעתי, מה טיבותא איכא בכך שישן טוב מן החדש, ועם זאת נאמר מיד אחר כך "וישן מפני חדש תוציאו", למה יוציאוהו, אם אמנם הוא יותר טוב? (פ' בחקתי תש"ס) וראה "גור אריה" שברישא של הפסוק מדובר על איכות התבואה הישנה, ובסיפא על כמותה. כלומר למרות טיבה המשובח של התבואה הישנה היא לא תאכל, ותשאר משנה לשנה. וכאשר יגיע הזמן לאכסן באוצר את שפע התבואה החדשה, עדיין הוא מלא מתבואה ישנה.
	@22יב	<b>רש"י ד"ה והתהלכתי בתוככם, אטייל עמכם בגן עדן וכו'.</b> לא ידעתי, מה ראה רש"י להביא דברי חז"ל אלו שאינם נאמנים לפשוטו של מקרא, שהרי גן עדן אינו בעולם הזה, ואילו כל הברכות הכתובות כאן שייכות לעולם שעלי אדמות. (פ' בהר־בחקתי תשמ"ז) וראה "כלי יקר" על אתר שכתב כי דעתו של רש"י - בהבאת דברי חז"ל אלו - לסלק מעל תורתינו הקדושה כל טוען ומערער האומר יש לי מקום ללון ולומר: מאחר שלא נזכר בתורה עיקר השכר לנשמה, אם כן ודאי אין כח במצוות אלו להנחיל עושיהם השכר הנפשי לעולם הבא, ותכלית עשייתם אינו כי אם לקבל השכר בעולם הזה האחוז בחבלי בוז. וכבר נתעוררו על ספק זה שלמים וכן רבים ובאו בהיתר ספק זה שבע דעות... ואני באתי לקצר בכל היכולת ולסדרם פה כדי להסתים פי דוברי עתק על תורתינו הקדושה:
		<b>הדעה האחת היא דעת הרמב"ם (הלכות תשובה ט, א):</b> שכל אלו היעודים אינם עיקר השכר, וכל הרעות והטובות שנזכרו כאן בפרשה זו הם מדברים מענין הסרת המונעים לבד. ורצה לומר שאם תשמור מצוותי - אסיר ממך כל מונעים כמלחמות וחליים ורעב ויגון באופן שתוכל לעבוד את ה' בלא שום מונע, אבל עיקר השכר של העולם הבא אינו נזכר כאן כדי שיעבוד את בוראו לשמה, ולא מחמת השכר ההוא או מיראת העונש.
		<b>הדעה השניה היא דעת ראב"ע (דברים לב, לט):</b> התורה ניתנה לכל ולא לאחד לבדו, ודברי העולם הבא לא יבינו אחד מיני אלף כי עמוק הוא. ע"כ. ודעתו, לפי שקשה לצייר אותו שכר, כי הגשמי לא ישיג ענין הרוחני, על כן העלימה התורה דבר עמוק זה מן ההמון מרוב קוצר דעתם.
		<b>הדעה השלישית היא דעת רבנו בחיי (ויקרא כו, ט):</b> כל היעודים שבתורה הם למעלה מן הטבע, שאין זה דבר טבעי שירדו גשמים בזמן שעושין המצוות ויכלא הגשם מן הארץ כשאין עושין רצונו של מקום ברוך הוא. אמנם מה שתעלה הנפש למקום חוצבה זהו דבר טבעי אל הנשמה ואין זה בדרך פלא.
		<b>הדעה הרביעית (דרשות הר"ן סוף דרוש ראשון ושורשה בספר הכוזרי א, קד-קיז) היא:</b> לפי שבימים ההם היו כל העולם מכחישים השגחת ה' יתברך, והיו טוענים שכל הנעשה בעולם הכל בהכרח ולא ברצון, רצה הקב"ה לאמת פינת ההשגחה על ידי יעודים אלו אשר עיניהם הרואות שכל העושה רצון בוראו מושגח לטובה בכל ההשגחות הללו, ואילו היה מייעד להם השכר הרוחני עדיין ישארו בכפירה זו כי הרוצה לשקר ירחיק עדיו.
		<b>הדעה החמישית (רס"ג אמונות ודעות ט, ב; רמב"ם מורה נבוכים ג, כח-לד) היא:</b> קודם קבלת התורה היו עובדים כוכבים ומזלות והיו עושים להם עבודות מיוחדות כדי להמשיך מהם הברכה בתבואות ולהביא גשמים בעתם ושאר הצלחות הגוף, וכשנתן הקב"ה התורה ומנעם מן אותן עבודות, הוצרך להבטיחם שגם על ידי שמירת התורה יזכו לאותן יעודים, ועל ידי עבודות הכוכבים ומזלות יחסרו כל אלה. אבל חיי העולם הבא לא הוצרך ליעדם כי גם על ידי אותן עבודות לא היו מובטחים בו.
		<b>הדעה הששית (כוזרי א, קטו) היא:</b> מאחר שנאמר "והתהלכתי בתוככם" (כו, יב), "ונתתי משכני בתוככם" (שם, יא), שזהו דיבוק השכינה אל ישראל אפילו בעולם הזה שהנשמה נסתבכה עם החומר, קל וחומר שתהיה דביקה אל השכינה אחר הפרדה מן החומר. הנה כל מה שיעדו הדתות המזויפות אחר המות, יעדה התורה לנו גם בחיי העולם הזה והנבואה המצויה בינינו תוכיח.
		<b>הדעה השביעית (רמב"ן דברים יא, יג; ספר העקרים ד, מ):</b> כל היעודים הנזכרים בתורה הם לכללות האומה כי העולם נידון אחר רובו, ויעוד הגשמים והתבואה והשלום וכיוצא בהם יהיה לכל ישראל כאחד, אבל שכר הנפשי לעולם הבא אינו לכללות האומה אלא כל איש בפני עצמו נידון שם על־פי מעשיו, ונרמזו במצוות כיבוד אב ואם ושילוח הקן לכל איש מישראל.
		בשבעה דרכים אלו ינוסו הדוברות עתק על תורתינו הקדושה. ע"כ. וראה גם דברי ר"י אברבנאל (בראש הפרשה) שהאריך בסוגיה זו. וראה גם דברי מהר"ל בזה (תפארת ישראל  פרק נח). הערת ר' חזקי פוקס שי': תשובה נוספת כתב הגרא"י קוק בספרו "אורות התורה" (ח, ה).
	@22יג	<b>רש"י ד"ה קוממיות, בקומה זקופה. ע"כ.</b> קשה לי, שכן למעלה (בפסוק ט) ביאר רש"י "והרביתי אתכם - בקומה זקופה", והוא על־פי "תורת כהנים", ומה צורך אפוא בחזרה שכאן? ועוד קשה: למה אינו מבאר שם "והפריתי... והרביתי..." כפריה ורביה, כלומר כמונח־עניין אחד. וכפי שהוא מבאר בבראשית (א, כב), כלומר "פרו" - לשון פרי, כלומר עשה פרי: "ורבו" - אם לא אמר אלא פרו, היה אחד מוליד אחד ולא יותר, ובא ורבו שאחד מוליד הרבה. ע"כ. וראה "שפתי חכמים" (אות צ). (פ' בחקתי תשמ"ח)
		תוך כדי הרהור בכפילות זו חשבתי, שאכן זקוק עם ישראל לקוממיות כפולה זו, כלומר מנה כפולה של קוממיות, ותופעות זמננו מוכיחות את הצורך הדחוף במנה יתרה זו, ברם, הקושיה במקומה עומדת. (פ' במדבר תשמ"ח)
		ושמא קומה זקופה זו השניה קשורה דווקא בהמצאותנו פה בארץ. הלא זה עתה שמעתי בחדשות הבוקר, שהשבוע התעניינו למעלה מאלפיים משפחות יהודים בצרפת בעלייה, כנראה בעקבות מעשה קרפנטרא (Carpentras - עיר עתיקה הנמצאת במחוז ווקלוז שבדרום צרפת. בימים אלו חוללו בבית הקברות שבעיר עשרות קברים), יותר משמתעניינות שם במשך שנה תמימה. (פ' בהר בחקתי תש"ן)
		ועתה נזכרתי ששמעתי אצל אחינו בית ישראל הספרדים (יושבי ארץ ישראל) שמברכים בברכת המזון "הרחמן הוא יוליכנו קוממיות בארצנו", ויפה היא גירסה זו, והלוואי ויזכו־ונזכה לנהוג על פיה. (פ' בהר בחקתי תשנ"ט)
	@22יד	<b>רש"י ד"ה אם לא תשמעו לי, להיות עמלים בתורה ולדעת מדרש חכמים וכו'.</b> כמו למעלה (בפסוק ג) כך גם כאן היה פשוט יותר לפרש את הכתוב לעניין מצוות עשה ומצוות לא תעשה. וראה מה שכתבתי שם. ועוד: רש"י מחדש כאן שעיון במדרש חכמים שווה ערך לעמל בתורה. בזה מיושבת מעט שאלתי על גדר תלמוד תורה (ראה מש"כ בפסוק ג). ועוד: לכאורה אין דברי רש"י שבסוף הדיבור: ומה תלמוד לומר "לי" וכו' מתיישבים עם הקודם, וכי זה שאינו עמל בתורה נחשב למורד ח"ו בקב"ה?! (פ' בהר בחקתי תשמ"ז) וראה דבריו של הרב שלמה וולבה בספרו "דעת שלמה - מאמרי זמן מתן תורתנו" (עמ' רעט) (הראני ר' גרשון באס שי').
		אלא שלעניין אחרון זה אומר רש"י (תורת כהנים) בד"ה ולא תעשו, משלא תלמדו, לא תעשו. ואכן אמרו חז"ל: ולא עם הארץ - חסיד (אבות פ"ב, מ"ה), אך חסרה לי הגדרה, עם הארץ מהו, כמו שחסרה לי הגדרה לתלמיד חכם. ראיתי - במיוחד בימי נעורי - עמי הארץ חסידים גמורים, שהקפידו על קלה כחמורה אף שמעולם לא למדו דף גמרא. אף ידידי ר' מרדכי ברויאר שי', כשדיבר על יהדות אשכנז שלפני מלחמת־העולם הראשונה, ציין שקיימה מצוות אף כי לימוד תורה כמעט ופסק בה לגמרי. (פ' בהר בחקתי תשנ"ט) וראה פירושו של רבנו יונה על מסכת אבות שביאר: הבוּר הוא ריק - אין בו לא תורה ולא מצוות ולא דרך ארץ במידות טובות... לא הוצרך 'ולא בור חסיד', שאף ירא חטא איננו, כי מתוך הריקות שבו - גם מן העבירות לא ידע להשמר. אבל עם הארץ - מעורב עם הבריות במידות חשובות ויש בו מקצת דעות ישרות, יודע להשמר וישמור נפשו מן הפשעים ויוכל להיות צדיק ולעשות ולקיים במה שאומר לו שנצטווה, אך אל מעלות החסידות לא יוכל להשיג כי אם גדול בתורה. שהיא מידה שצריכה טהרת הלב וזכות הנפש ואין זה בידו חכמה להטותו מן הקו האמצעי אל הקצה האחרון שיעשה לפנים משורת הדין (הראני הרב איתן שנדורפי שי'). וראה מש"כ בספר שמות (פרק כה ואילך) באשר להגדרת תלמיד חכם.
	@22טו	<b>רש"י ד"ה ואם בחקתי תמאסו, מואס באחרים העושים (תורת כהנים). ע"כ.</b> הרי לך תמונה שכיחה בימינו. והנה מנויה תמונה זו בין סימני הגאולה המנויים בסוף מסכת סוטה - "יראי חטא ימאסו". תנוח דעתנו. (פ' בהר בחקתי תשנ"ט)
		<b>רש"י ד"ה משפטי תגעל נפשכם, שונא החכמים. ע"כ.</b> והנה למעלה (בפסוק יא) ביאר רש"י את המילה תגעל (ד"ה ולא תגעל נפשי) "אין רוחי קצה בכם. כל געילה לשון פליטת דבר הבלוע בדבר אחר". גם לא ידעתי, מה משמע ה"א־הידיעה במילה "החכמים"? (פ' בהר בחקתי תשנ"ט) באשר למילה "החכמים" העיר ר' חזקי פוקס שי' כי ה"א־הידיעה באה כנראה להבהיר כי מדובר בחכמי התורה ולא בחכמים סתם. והוסיף ר' זאב נוימן שי', שמקורו של רש"י ב"תורת כהנים", שם מוזכר: "שונא את החכמים...".
		<b>רש"י ד"ה להפרכם את בריתי, כופר בעיקר. הרי שבע עבירות וכו'.</b> וראה רש"י להלן (פסוק יח ד"ה שבע על חטאתיכם, ופסוק כא ד"ה שבע כחטאתיכם). אבל לא כן להלן כב ד"ה ונשמו דרכיכם, כי שם רש"י מונה שבע פורעניות, ולא כולן מפרשה זו. (פ' בחקתי תשמ"ט)
		<b>שם. ...הראשונה גוררת השניה וכו'.</b> הרי זו תופעה שכיחה: יצירת אידיאולוגיה כדי להצדיק התנהגות - תחילה לא למד, לא עשה וכו' ולבסוף - כופר במצוות, כופר בעיקר. (פ' בחקתי תשנ"א)
	@22טז	<b>רש"י ד"ה אף אני אעשה זאת, ...וכן "אף אני אלך עמכם בקרי". ע"כ.</b> ולא מצאתי לשון זה בפרשה, אבל כבר בדפו"ר הוא כך. ור' יצחק לוי בחומש רש"ר הירש מציין לפסוק כד, וכן הוא בחומש "המאור", וכאילו רש"י לא דק פורתא. ועל כל פנים זה הגיוני יותר מלציין לפסוק מא, שכן זה רחוק, ומשמעו שונה. (פ' בחקתי תשמ"ח, תשמ"ט, פ' בהר בחקתי תשנ"ט)
		<b>רש"י ד"ה בהלה, ...זו מכת מותן. ע"כ.</b> וראה פירושו השני של בעל "שפתי חכמים" (אות ח). לפי שעה קשה לי לקבלו, כי לא ידעתי היכן מצינו מותן כלשון אוזן. (פ' בחקתי תשמ"ח)
		וראה לעומתו דברי "לפשוטו של רש"י": או מכת מוות או מכת מותן (לשון יחיד של מתניים), שהמתניים מסמלים חוזקו ומעמדו של אדם. ולעניות דעתי האחרון עיקר. (פ' בחקתי תשנ"א)
		ושמא הביטוי המקובל היום: יורה מן המותן, יסודו כאן, כי יש בו מן הפתאומיות המגדילה את הבהלה. (פ' בהר בחקתי תשנ"ו)
		<b>רש"י ד"ה וזרעתם לריק, תזרעו ולא תצמח, ואם תצמח וכו'.</b> לשון הנקבה תמוה, שהרי הכתוב נוקט לשון זכר - "ואכלהו איביכם". מסתבר שלשון הזכר מוסב על "זרעכם", ואילו רש"י מדבר ב"תבואה". (פ' בחקתי תש"ס)
		וכך גם בהמשך (בד"ה השני): וזרעתם לריק זרעכם, זורעה ואינה מצמחת... זורעה שנה ראשונה ואינה מצמחת, שנה שניה מצמחת, ואויבים באים ומוצאים תבואה לימי המצור וכו', אלא שהמילה תבואה כלל לא הוזכרה בפסוק. (פ' בחקתי תש"ס)
		<b>רש"י ד"ה וזרעתם לריק זרעכם ואכלהו איביכם, זורעה וכו'.</b> דומה שהקושי שבפני רש"י הוא: אם הזריעה היא לריק ואין צמיחה, כיצד "ואכלהו איביכם", הרי אין לאוייב מה לאכול? לזה יש שני פתרונות ב"תורת כהנים": (א) מדובר בשתי שנים - בראשונה אין צמיחה, ובשניה - האויבים יאכלו את התבואה. (ב) הזריעה המדוברת היא הולדת ילדים והכתוב אומר כי ילדים אלו שעמלו לגדלם, סופם שיבא החטא ויכלה אותם. (פ' בחקתי תשמ"ט)
	@22יז	<b>רש"י ד"ה ונתתי פני, פנאי שלי, פונה אני מכל עסקי להרע לכם. (תורת כהנים). ע"כ.</b> וכך או מעין זה בכמה מקומות, כפי שכבר הערתי למעלה (בפסוק ט). ולא ידעתי, למה אין רש"י מפרש כפשוטו - לפנות אל... (פ' בחקתי תשנ"ה)
		כשלמדתי עם מיכל שתח', חשבתי לנכון לומר לה שרש"י מתקשה בלשון "פני" שיש בו משום האנשה, ועל כן אומר מה שאומר. אך מיד שאלתני, מה תוקן בדבריו, והרי גם בפירוש זה יש עדיין משום האנשה־הגבלה, כאילו צריך להתפנות מעיסוק זה כדי לעסוק באחר. ולכאורה צריך לבדוק את כל המקומות הללו, וכבר העירותי מעין זה. (פ' בחקתי תשנ"ה)
		אמש דיברתי על זה עם ר' רפאל בנימין פוזן שי' כשבא להציע לי לערוך את עבודתו על תרגום אונקלוס. גם לדבריו ההנחה שלי אינה נכונה. אין רש"י בא לפרש שלא בלשון האנשה, והביא כמה ראיות שבעיה זו אינה מטרידה את רש"י (ושלא כאונקלוס) וכגון "ידי - יד ממש" (שמות ז, ה). (פ' במדבר תשנ"ט)
		<b>רש"י ד"ה ורדו בכם שנאיכם, שאיני מעמיד שונאים אלא מכם ובכם וכו'.</b> כואב לראות עד כמה קללה זו ממשיכה להשתולל בקרבנו - המחלוקות בין גופים, מפלגות וציבורים יוצאות מגדר "לשם שמים" ואינן מרפות. וה' ישלח במהרה משיח צדקנו ויגאלנו גאולה שלמה. (פ' יתרו תשמ"ז)
		<b>רש"י ד"ה ואין רדף אתכם, מבלי כוח. ע"כ.</b> כלומר אין כל צורך במרדף שכן אין בכם כוח לנוס. ומפי ר' אברהם אפשטיין ז"ל שמעתי הסבר מקורי על חומרתה של קללה זו - כאשר יש רודף, יכול גם הנרדף להאיט מנוסתו כשהוא חש, שהרודף עושה כן, אבל לא כן באין רודף, כי אז הוא נס כל הזמן בלא להאט. (פ' בחקתי תשכ"ז)
		ולא בכדי חוזר הכתוב על קללה זו או מעין זו גם בפסוק לו וגם בפסוק לז. (פ' בחקתי תשמ"ה)
		ואולם להלן (לו ו-לז) אין רש"י מבאר מאומה. לכאורה דווקא כאן אין צורך בביאור, ודי בהערה שבד"ה הקודם - "מפני אימה". ואולי מוטב היה לפרש בדברי רש"י אלה על ידי העברתם לד"ה שלנו, דהיינו "ואין רדף אתכם", כי תנוסו מפני אימה, ולא מפני סכנה מוחשית. (פ' בחקתי תשמ"ט)
	@22יט	<b>רש"י ד"ה ונתתי את שמיכם וגו', ...כדרך שהנחושת מזיעה ...שאין הברזל מזיע וכו'.</b> צריך לברר, אם אמנם הבחנה זו בין שתי המתכות הולמת את המציאות. (פ' בחקתי תשמ"ט)
	@22כ	<b>רש"י ד"ה לא יתן, משמש למעלה ולמטה, אעץ ואפרי. ע"כ.</b> כלומר כאילו כתוב: ועץ הארץ לא יתן - ולא יתן פריו. מסתבר שדברי רש"י אלה קשורים לדיבורו הקודם שעל פי "תורת כהנים", וגם אל זה שלאחריו: הרי שתי קללות, כלומר שלא יחניט פירותיו, וכשיפרח - ישירֵם. אך קשה להבין, מה טעם בחלוקת העדר פרי לשתיים, לפי סיבותיו, שהרי התוצאה אחת היא. כלום כל זה למען הצדק את המספר שבע? (פ' בחקתי תשמ"ח) הערת הגר"א נבנצל שליט"א: שהארץ לא תצמיח עצים, ושעצי הארץ לא יתנו פירות.
	@22כא	<b>"ואם תלכו עמי קרי".</b> כאן ובפסוק כג מדובר בהליכה "קרי", אך מכאן ואילך - בפסוקים כד, כז, מ, מא - באה הליכה זו עם אות־השימוש בי"ת. ולכאורה צ"ע. (פ' בחקתי תשנ"ז)
	@22כב	<b>רש"י ד"ה ושכלה אתכם, אין לי אלא חיה משכלת, שדרכה בכך, בהמה שאין דרכה בכך, מנין? תלמוד לומר "ושן בהמות אשלח בם" (דברים לב, כד), הרי שתים. ומנין שתהא ממיתה בנשיכתה? תלמוד לומר "עם חמת זחלי עפר" (שם), מה אלו וכו'. ד"ה ונשמו דרכיכם, ...הרי שבע פורעניות: שן בהמה, ושן חיה, חמת זוחלי עפר, ושכלה וכו'.</b> דברי רש"י אלה קשים לי ביותר: (א) מנין לו בהמה - מאן דכר שמה? (ב) מה עניין זוחלי עפר לכאן? (ג) למה וכיצד נחשב "ושכלה" בנפרד, הרי זה שייך ל"חיה", כי מה לי גירוי החיה אם לא לשכל? וצע"ג. משעיינתי ב"תורת כהנים" ראיתי ששתי הפורענויות הנוספות שנלמדות כאן - שן בהמות וחמת זוחלי עפר (נחשים) - נלמדות בגזירה שווה שלח־שלח, מהתוכחה שבפרשת כי תבוא. ועדיין קשה לי שאלה (ג). (פ' בחקתי תשנ"ה) על שאלה (ג) השיב הגר"א נבנצל שליט"א: היא יכולה לפצוע.
		<b>רש"י ד"ה ושכלה אתכם (השני), אלו הקטנים. ע"כ.</b> לכאורה מבקש רש"י לומר שפירוש הכתוב הוא כאילו נאמר - החיה תעשה אתכם הורים שכולים במות בניכם הקטנים, כי זהו לשון שכול בכל המקרא: מי שילדו נלקח ממנו, וכך כבר העיר "שפתי חכמים" כאן (אות ד). אך מה שהוא אומר בסוף הערתו, שיעקב ועשו קטנים היו (לפני שהוריו שלחו את יעקב לחרן לקחת לו אשה), זה קצת תמוה בעיני. (פ' בחקתי תש"ס)
	@22כג	<b>רש"י ד"ה לא תוסרו לי, לשוב אלי. ע"כ.</b> אני בעניי תמיד הבינותי, "תוסרו" מלשון סו"ר, כלומר אם המצב המתואר לא יגרום לכם לסור אלי (לשון נפעל), וזה מה שרש"י מוסיף - לשוב אלי. אך ראה "שפתי חכמים" (אות ו) ש"תוסרו" הוא מלשון ייסורים, כלומר אם חרף הייסורים לא תשובו אלי. ומעין זה כבר ב"גור אריה": פירושו שיקבלו מוסר. (פ' בהר בחקתי תשס"א) הערת הרב איתן שנדורפי שי': וזה כמובן נכון יותר מבחינה לשונית, שכן בגזרת נחי פ"י הבאה בבנין נפעל, לא פעם הופכת היו"ד לו"ו, כמו "יִוָּדַע בגוים לעינינו" (תהלים עט, י), "כי עמך הסליחה למען תִּוָּרֵא" (שם קל, ד). ועיין ראב"ע על אתר.
	@22כה	<b>"וְשִׁלַּחְתִּי".</b> "מהפך" ו"מרכא" במילה אחת. וכן להלן (בפסוק לו) - "וְהֵבֵאתִי". ולא שמתי לב עד כה והדבר תמוה. וב"מנחת שי" אין הערה בנדון. (פ' בהר בחקתי תש"ן) הערת ר' שמואל עמנואל שי': מצאתי "מרכא" רק בחומש קורן! בחומשים האחרים שבדקתי, אין "מרכא". אולי בזה מתורצת התמיהה על "מנחת שי".
		<b>רש"י ד"ה ושלחתי דבר בתוככם, ועל ידי הדבר - ונתתם ביד האויבים וכו'.</b> למעלה (פסוק כב ד"ה והשלחתי) פירש רש"י "והשלחתי - לשון גירוי", ובדין העיר בעל "שפתי חכמים" (אות א): דאין שייך לשון שליחות אלא בבר דעת. משום מה כאן אין רש"י מפרש שהוא לשון גירוי. (פ' בחקתי תשנ"א) על כך השיב הגר"א נבנצל שליט"א: הדבר הוא מחלה הנשלחת מלמעלה, ואין שייך בו גירוי.
		<b>שם. ...לפי שאין מלינים את המת בירושלים, וכשהם מוציאים את המת לקברו וכו'.</b> כלומר על אף שאינם שומעים בקול ה' ואינם שומרים מצוותיו, הם מוסרים נפשם על עניין זה. מידת מסירות הנפש שכאן - בעד איסור שבוודאי אינו מן התורה - קשה, כלום אין פיקוח נפש צריך לדחות איסור שכזה? (פ' בחקתי תשנ"ב) הערת הרב איתן שנדורפי שי': לשאלה זו נדרש הגאון ר' חיים קנייבסקי בספרו "טעמא דקרא", וכה דבריו: ויש לומר דקאי על ימי נבוכדנצר שלא היו הורגים את היוצאים, רק נוטלים אותם לבבל, ומפורש בירמיהו (לח, ב): "והיוצא אל הכשדים וחיה והיתה לו נפשו לשלל". ומסתמא בחרו להוציא את המת אנשים חלשים שבלאו הכי אין יכולים להלחם. וזה מוכרח גם כן, שאם היו הורגים אותם, אם כן בלאו הכי לא יקברו את המת ולמה הוציאוהו. ע"כ. מכל מקום יש להעיר על דבריו שרש"י בסוף פסוק כו כותב, ש"ונתתם" הוא החרב שבתחילת הפסוק ולא שבי. וראה גם "שיחות לספר במדבר" של הגאון ר' אביגדר נבנצל (עמ' מז), שכתב: אמנם בכל מקום אסור להלין מת, אלא שלכבוד המת מותר; ואילו בירושלים, יש הלכה למשה מסיני שאין מלינים בה מת אפילו לכבודו. רואים מדברי חז"ל אלה, עד כמה החמירו בהלכה זו. כי אפילו במצב שהאוייב צר מבחוץ ולוכד את מוציאי המת - לא ויתרו ישראל על הוצאת המת מירושלים. עדות מפורסמת להקפדה זו יש בגמרא בגיטין (נו ע"א): בעת המצור הרומאי על ירושלים, לא הניחו הבריונים לאיש לצאת מן העיר, כדי שכולם ישתתפו במלחמה ברומאים. מה עשו כדי שרבן יוחנן בן זכאי יֵצא מחוץ לחומה, ויסכם עם הקיסר על הצלה חלקית של יבנה וחכמיה? - פוּרסם ברבים שרבן יוחנן נפטר, ואז הניחו הבריונים לתלמידיו להוציאו לקבורה. רואים, שאף שהתלמידים עתידים לִפול בידי הרומאים, לא מנעו הבריונים את יציאתם; גם הם הכירו בחשיבות הדין, שאין מלינים מת בירושלים. אמנם הלכה זו אינה משלושת הדברים עליהם מוסרים את הנפש, וכנראה שליוצא מירושלים בזמן המצור לא היה צפוי מוות ודאִי. כך נהגו גם אנשי ה"חברה קדישא" בדורנו קודם נפילת ה"רובע", שהוליכו מתים לקבורה בהר הזיתים במסירות נפש, חרף זריקות האבנים של ה"פרא אדם" (בראשית טז, יב). אכן בעת המצור בתש"ח, קברו בעל כורחם את המתים בתוך ה"רובע" משום שהוצאת מת לקבורה היתה בלתי אפשרית. גם כיום מקפידים על הדבר, וכאן, בירושלים שבין החומות, שמעיקר הדין, הלכה זו נוהגת רק בה - מוציאים את המת אל העיר החדשה בכל שעה בלילה, אף כשאי אפשר לקוברו עד הבוקר (מלבד בלילות שבת). ע"כ.
	@22כו	<b>רש"י ד"ה מטה לחם, לשון משען וכו'.</b> <b>ד"ה בשברי לכם מטה לחם, אשבור לכם וכו'.</b> כאן סוטה רש"י מהרגלו לבאר תחילה את הענין ואת המילה - רק בסוף. ויש עוד מקומות רבים כאלה. (פ' בהר בחקתי תשמ"ז)
		ולכאורה היה כדאי לרכז מקומות אלה כדי לבדוק אם יש להם משהו משותף, כלומר אם דרכו של רש"י כנ"ל נובעת משיטה או מן המקרה. (פ' בהר בחקתי תשס"א)
		<b>רש"י ד"ה בשברי לכם מטה לחם, ...והם חִצי רעב. ע"כ.</b> כלומר שבירת מטה הלחם היא רק תחילת הרעב. לשון זו מקורה בספר יחזקאל (ה, טז), וכך נאמר שם: "בשלחי את חצי הרעב הרעים בהם". (פ' בחקתי תשנ"ה)
		<b>רש"י ד"ה ואפו עשר נשים לחמכם בתנור אחד, מחוסר עצים.</b> <b>ע"כ.</b> ראה "שפתי חכמים" (אות מ) ודבריו אינם נראים לי. אדרבה לכאורה הרבה יותר פשוט לפרש "ואפו עשר נשים" וגו' כתוצאה של שבירת מטה הלחם שברישא. כלומר "בתנור אחד" הוא משום מיעוט התבואה, והראיה מן הדיבור הבא (והשיבו וגו'). (פ' בהר־בחקתי תשמ"ז)
		ומכל מקום יש כאן מעין סתירה בדברי רש"י, כי בעוד שבד"ה בשברי לכם מטה לחם, הוא מסב את הפועל שבר על המטה, וכך בוודאי פשוטו של מקרא, הרי בד"ה והשיבו לחמכם במשקל, הוא מדבר על לחם שנשבר. (פ' בחקתי תשמ"ט) הערת הגר"א נבנצל שליט"א: ישנם שני חלקים בפסוק. בחלק הראשון ישנו עונש כללי - שבירת המשענת הכלכלית (מטה הלחם), ובחלק השני ישנו פירוט - גם אם ישאר מעט אוכל, יאלצו להתחלק בו אנשים רבים.
		<b>רש"י ד"ה והשיבו לחמכם במשקל, שתהא התבואה נרקבת... והן יושבות ושוקלות את השברים וכו'.</b> תמיהני על התמונה המסובכת שחז"ל מציירים כאן, בשעה שאפשר להבין את הכתוב כמשמעו. (פ' בחקתי תש"ס)
	@22ל	<b>רש"י ד"ה ונתתי את פגריכם, תפוחי רעב היו וכו'.</b> לשון היחיד ולשון הרבים הבאים בדברי רש"י לסירוגין - תמוהים. ועוד: קשה לי הביטוי "פגרי גלוליכם" שבפסוק - מה שייך לשון 'פגר' לגבי גילולים שאין בהם חיים? (פ' בהר בחקתי תשמ"ז) הערת ר' חזקי פוקס שי': אונקלוס מתרגם את הפסוק "כי הרס תהרסם" (שמות כג, כד) הנאמר לגבי עבודה זרה: "ארי פגרא תפגרינון". מבואר אם כן שלשון 'פגר' איננה באה על מיתה אלא על כל לשון של הריסה, ובכלל זה מיתת בני האדם והריסת מבנים ומצבות.
		<b>רש"י ד"ה וגעלה נפשי אתכם, זה סילוק שכינה (תורת כהנים). ע"כ.</b> והשווה למעלה (יא ד"ה ולא תגעל נפשי), ושם מפרש: כל געילה לשון פליטת דבר הבלוע בדבר וכו'. והדברים קשים זה על זה. שהרי כאן בוודאי אי אפשר לומר כך, אך אם כן מדוע אומר רש"י שם לשון 'כל'. וצ"ע. (פ' בהר בחקתי תש"ן) הערת הגר"א נבנצל שליט"א: אנחנו כביכול דבוקים בקב"ה, והוא כביכול פולט אותנו ח"ו.
	@22לא	<b>רש"י ד"ה ונתתי את עריכם חרבה, יכול מאדם? ...הא מה אני מקיים חרבה? מעובר ושב. ע"כ.</b> וקשה לי: (א) מה בין אדם לעובר ושב? כלומר הרי אין עובר ושב אלא אדם. (ב) מה מכריח את רש"י לפרש "והשמתי אני את הארץ" (פסוק לב) לגבי אדם, והלא יכול לפרשו מלשון שממה באשר לגידולי קרקע? (ג) אין רש"י מונה את עניין השממה מיושבים ומעוברים ושבים בין ז' הפורעניות. למה? (פ' בחקתי תשמ"ח)
		ואם אמנם צריך לקיים הבדל בין אדם (=תושב קבע) ובין עובר ושב, מוטב היה להפוך הסדר ולפרש בראשונה על אדם ורק אחר כך - אפילו עובר ושב. ושמא מתכוון רש"י ב"עובר ושב" לנכרים? כלומר אפילו אלה לא יעברו בארץ? (פ' בהר בחקתי תשס"א)
	@22לג	<b>רש"י ד"ה ואתכם אזרה בגוים, ...כאדם הזורה שעורים בנפה ואין אחת מהן דבוקה בחברתה. ע"כ.</b> לא ידעתי למה דווקא שעורה ולמה דווקא בנפה, והרי מלאכת הזרייה לא בנפה נעשית, והיא נעשית גם בחיטה. (פ' בהר בחקתי תשנ"ג)
		<b>רש"י ד"ה והיתה ארצכם שממה, שלא תמהרו לשוב לתוכה, ומתוך כך עריכם יהיו חרבה, נראות לכם חרבות; שבשעה שאדם גולה מביתו ומכרמו ומעירו וסופו לחזור, כאילו אין כרמו וביתו חרבים. כך שנויה ב"תורת כהנים". ע"כ.</b> יש כאן משום התבוננות מעמיקה לנפש האדם - כמה משפיע היחס הנפשי אל הדבר על הראיה. הראיתי רש"י זה למיכאל שי' ערב נסיעתו לארצות הברית - לרגל המצב ביש"ע. ורק חבל שהערה מעמיקה זו של חכמינו ז"ל נכונה גם לגבי אחרים. (פ' בחקתי תשמ"ח)
	@22לד	<b>רש"י ד"ה והרצת. ד"ה כל ימי השמה.</b> משום מה הסדר הפוך. (פ' בחקתי תשמ"ח) הערת ר' חזקי פוקס שי': ישנם דפוסים רבים בהם הדיבור השני מופיע בתוך סוגריים ובדפוס רומי ודפוס אלקבץ איננו מופיע כלל.
		<b>ד"ה והרצת, למלך את שבתותיה. ע"כ.</b> והרי זה קשה, מה בא לומר. ואמנם בדפו"ר הלשון - למלאות את שבתותיה, כלומר אלה שהוחסרו. וזה פשוט ומובן. (פ' בחקתי תשמ"ט)
	@22לה	<b>רש"י ד"ה את אשר לא שבתה, ...שהכעיסו ישראל בארצם לפני המקום, ארבע מאות ושלושים שנה וכו'.</b> כלומר גלות בבל, שארכה שבעים שנה, נגזרה כדי לכפר על שבעים השמיטות והיובלות שלא נשמרו במשך ארבע מאות ושלושים ימי שפוט השופטים ובית ראשון. וקשה לי, כלום זהו מספר השנים מכיבוש יהושע ועד לחורבן בית ראשון, הרי היו בארץ שמונה מאות וחמישים שנה, כמבואר בספר דברים (ד, כה רש"י ד"ה ונושנתם)? וראה דברי בעל "ספר הזכרון", המבאר כי מתוך שמונה מאות וחמישים שנה שהיו בארץ, הכעיסו את בוראם במשך ארבע מאות ושלושים שנה. ושם האריך בחשבון השנים לפי העולה מספר יחזקאל (ד, ה). (פ' בהר בחקתי תשמ"ז)
	@22לח	<b>רש"י ד"ה ואכלה אתכם, אלו המתים בגולה. ע"כ.</b> ולא ידעתי, מה בא רש"י לומר. וכי חידוש הוא שהמוות שׂורר גם שם? אבל ראה דברי חז"ל (ילקוט תהלים תתעד) שאמרו: אפילו ירבעם בן נבט וחבריו, חיים לימות המשיח. ומי גרם להם להנצל מדינה של גיהנם, קבורת ארץ ישראל, שנאמר: "וכפר אדמתו עמו" (דברים לב, מג). (פ' בחקתי תשמ"ח)
	@22מא	<b>רש"י ד"ה או אז יכנע, כמו "או נודע כי שור נגח הוא" (שמות כא, לו) וכו'.</b> והרי זה קשה. וראה "שפתי חכמים" (אות ט). כלומר תיבת "או" פירושה כאן כמו 'אם'. לאמור: אם אז יכנע לבבם וירצו את עוונם, אזכור להם את בריתי יעקוב וגו'. (פ' בהר בחקתי תשס"א)
	@22מב	<b>"וזכרתי את בריתי".</b> אין לי אלא אבות, אמהות מנין? תלמוד לומר "את", ואין אתים אלא אמהות וכו' ("תורת כהנים" על אתר). לעניות דעתי יש ראיה לכך שצריך לדרוש אתים, מן הסיפא של הפסוק, "והארץ אזכר", בלא את. (פ' בחקתי תשמ"ה)
		<b>רש"י ד"ה וזכרתי את בריתי יעקוב וגו', למה נמנו אחורנית - כלומר כדאי הוא יעקב הקטן לכך, ואם אינו כדאי, הרי יצחק עמו וכו'.</b> והוא על־פי הדרשה ב"תורת כהנים", אלא שם הסדר הפוך - אם אין מעשה אברהם, כדאי מעשה יצחק וכו'. ולא ידעתי למה שינה רש"י מזה. ואם עשה כן כדי להישאר נאמן יותר על סדר הפסוק, נשאלת השאלה, מדוע לא עשה כן הדרשן שב"תורת כהנים". (פ' בחקתי תשמ"ה) הערת ר' חזקי פוקס שי': בביאור ה"חפץ חיים" על ה"תורת כהנים" הקשה על לשונו ולבסוף הסיק שנכון לגרוס כמו הגר"א שהגיה ב"תורת כהנים" כלשון רש"י.
	@22מג	<b>"...יען וביען...".</b> מעניין תרגום אונקלוס: "לוטין חלף ברכן איתי עליהון", כלומר קללות תמורת ברכות אביא עליהם, והרי זה תרגום חופשי המרחיב שתי מילים למשפט שלם, ודומה שאין זו דרכו של אונקלוס בדרך כלל. (פ' בחקתי תש"ס)
	@22מה	<b>רש"י ד"ה ברית ראשונים, של שבטים. ע"כ.</b> כלומר אין מדובר בברית שנכרתה עם האבות (למעלה פסוק מב), אלא לברית שכרת ה' עם שנים עשר שבטי ישראל בצאתם ממצרים, כמובא במדרש (שמות רבה מד, ט): כשם שנשבעת לאבות וקיימת עמהן ברית, שנאמר: "וזכרתי את בריתי יעקוב", כך אף לשבטים נשבעת וקיימת עמהם ברית. ומנין שהקב"ה נשבע לשבטים, שנאמר: "שבעות מטות אמר סלה" (חבקוק ג, ט). ומנין שקיים הקב"ה עמהן ברית, שנאמר: "וזכרתי להם ברית ראשונים" - זו ברית השבטים. (פ' בהר בחקתי תש"ן)
	@22מו	<b>רש"י ד"ה והתורת, אחת בכתב ואחת בעל פה; מגיד וכו'.</b> זה קשה לי, שהרי שלושה ערכים שווים מנויים כאן - חוקים, משפטים ותורות, ואי־אפשר לומר שחוקים ומשפטים אינם חלק של התורות. (פ' בהר בחקתי תשנ"ט) הערת הרב איתן שנדורפי שי': יתכן כי החוקים והמשפטים מנויים כאן מצד הקיום המעשי, והתורות - מצד עצם העיסוק בלימוד התורה, מעין החלוקה שבראש הפרשה.
@11כז	@22א	סמיכותה של פרשה זו לקודמתה תמוהה, ורמב"ן כתב שפרשה זו ממשיכה את משפטי היובל - מוכר שדה אחוזה, מוכר עצמו וכו', וכיון שהוזכר בה דין נודר נכללו בפרשה זו גם שאר דיני נודרים, אף־על־פי שאינם קשורים לדיני היובל. (פ' בחקתי תשנ"ח)
	@22ב	<b>רש"י ד"ה בערכך נפשת, ...ערך דבר שנפשו תלויה בו, עלי. ע"כ.</b> והוא מ"תורת כהנים", ומשמעו: מדובר במקדיש כסף בשווי אחד מאבריו החשובים, אבר שהנשמה תלויה בו, כמו הלב או הכבד. וראה "שפתי חכמים" (אות מ). (פ' בחקתי תשנ"ה)
		וראה דברי רש"י להלן (פסוק ט), שם מבואר שאדם יכול להקדיש אבר מבהמה לעולה ולא דווקא אבר שהנשמה תלויה בו. כלומר דווקא לעניין ערכים צריך דבר שהנשמה תלויה בו. (פ' בחקתי תש"ס)
	@22ג	<b>רש"י ד"ה והיה ערכך וגו', אין ערך זה לשון דמים, אלא וכו'.</b> כלומר לשון שוֹוי. ותמוה מדוע אין רש"י משתמש כאן במילה זו שהיא ברורה, ולא אמביוולנטית כמו "דמים". אבל ראה להלן (פסוק יב) שם רש"י מפרש כערכך הכהן - לשאר כל אדם הבא לקנותה מיד הקדש, ומסתבר שזוהי הערכת השווי הממשי. ועוד קשה שהשם "ערכך" מציין בתחילה ערך קצוב, מעין תעריף, ואחר כך הערכה (או תוצאה של הערכה, כלומר ערך ממשי). (פ' בחקתי תשמ"ט)
		<b>רש"י ד"ה ערכך, ...וכפל הכ"פין לא ידעתי מאיזה לשון הוא. ע"כ.</b> באשר לכ"ף הכפולה, ראה רד"צ הופמן לספר ויקרא (כרך א עמ' קמז) שכתב: 'ערך' בלי תוספת ההדגשה משמעו דברים שערוכים בסדר נכון, שווה, ואילו "ערכך" מציין הצגת דברים זה לעומת זה כדי לקבוע על־ידי כך את מחירו של האחד ביחס אל השני. עיין שם עוד. (פ' בחקתי תשנ"ח)
		<b>"והיה ערכך הזכר... חמשים שקל... ואם נקבה הִוא... שלשים שקל".</b> לא ידעתי מהו הקנה מידה להערכה זו - חוזק, חכמה, או מה. (פ' בחקתי תשנ"ה)
	@22ה	<b>"ואם מבן חמש שנים ועד בן עשרים שנה" וגו'.</b> היחס שבין ערך זכר וערך נקבה הוא בשנים מתוך ארבעת המקרים המנויים בפרשה 5-3. הסטיה ממנו אצל גילאי ששים ומעלה מתפרשת יפה אצל רש"י (ז, ד"ה ואם מבן ששים). על כן תמוה שאינו מנסה לפרש את הסטיה השניה, אצל גילאי 20-5, שם היחס הוא 2-1. וצ"ע. (פ' בחקתי תשמ"ח) וראה "אזנים לתורה" שכתב: נפלאת היא בעיני, למה דברו חכמים מהסטיה של מבן ס' ולמעלה ולא דברו מסטיה זו של מבן ה' עד בן כ'. והוסיף: האשה בגיל מה' (לערך) עד כ' עיניה ולבה נתונים למצוא חן בעיני גבר, וערך נפשה נופל בגיל זה יותר מבגילאים אחרים. וכן אמרו על שרה אמנו - בת כ' כבת ז' לחטא, הרי שמז' עד כ' הוא הגיל, שבו האשה מסוגלת לחטא ביותר, ולכן ערכה פחות בשני שקלים, בגיל זה, מהשייכות של 5-3 המקובלת בשאר הגילאים לנקבה. ע"כ. וראה "העמק דבר" על אתר. הערת אלחנן קרוטהמר שי': דרך נוספת בהסבר הסטיה שבין זכר לנקבה ניתן למצוא בהקדמת בעל "תפארת ישראל" על המשניות למסכת ערכין, וזו לשונו: והטעם, מדהיה ראוי שיתן בערך הנקבה החצי מערך הזכר, מדהיא פלג גופא, רק כשיש בחצי ההוא מנין שאינו שלם ממלאין המנין, לפיכך עד ה' שנים, שחצי ערך הזכר הוא ב' שקלים וחצי, נותנין בהנקבה ג' שקלים שלמין. ומן ה' עד כ' שנים נותנין בנקבה חצי ערך הזכר, דהיינו י' שקלים. ומן כ' עד ס' שנה, שחצי ערך הזכר ב' עשיריות ומחצה, דהיינו כ"ה שקלים, ממלאין המנין ונותן בערך הנקבה ג' עשיריות שלימות, דהיינו ל' שקלים. ומן ס' שנים ולמעלה, שחצי ערך הזכר שוב אינו עשירית שלם, אלא רק ז' שקלים וחצי, ממלאין המנין שיותן בנקבה עשירית שלם, דהיינו י' שקלים.
	@22ח	<b>רש"י ד"ה והעמידו.</b> לפי רש"י, המעריך (הנודר) מעמיד את הנערך כדי שהכהן יעריכנו, לפי השגת ידו של מעריך. (פ' בהר בחקתי תשמ"ז)
	@22ט	<b>רש"י ד"ה כל אשר יתן ממנו, אמר, רגלה של זו עולה וכו'.</b> רש"י מסב את דבריו על הבהמה המוזכרת ברישא של הכתוב, אבל אינו מסביר את לשון הזכר: "ממנו", וזה קשה. וראה חזקוני המונה דוגמאות נוספות. באשר לגוף הדין ראה רמב"ם בהלכות מעשה הקרבנות (טו, ב) שכתב: האומר ידה של זו עולה או רגלה של זו עולה - תמכר לחייבי עולות ודמיה חולין חוץ מדמי אותו אבר. (פ' בחקתי תש"ה)
	@22י	<b>"...טוב בְּרָע או רַע בטוב".</b> לא ברור לי, למה השינוי מקמץ לפתח. שמא בשל המקף? (פ' בחקתי תשנ"ה) הערת הרב איתן שנדורפי שי': הפת"ח הוא הצורה היסודית של ניקוד המילה "רַע", ומה שבאה מילה זו כאן גם בקמ"ץ, הוא בגלל ה"טפחא" המפסיקה. אמנם בדרך כלל סגו"ל ופת"ח הופכים לקמ"ץ רק כשישנם מפסיקים גדולים כ"סוף פסוק" או "אתנחתא", אבל מצאנו שגם ב"טפחא" לפעמים הסגו"ל והפת"ח הופכים לקמ"ץ. ראה במדבר (ט, ב) ועוד.
		<b>רש"י ד"ה טוב ברע. רש"י ד"ה או רע בטוב, וכל שכן טוב בטוב ורע ברע. ע"כ.</b> צריך לומר שרואים את שני חלקי הכתוב - "טוב ברע או רע בטוב" - כאחד, והדרשה היא: אם אסור להמיר בהמת הקדש בעלת מום בבהמת חולין תמימה, למרות שהוא מועיל להקדש, קל וחומר שאסור, כשאין הבדל, כי זאת תהא סתם מניפולציה ללא תכלית. וראה "שפתי חכמים" (אות ר). (פ' בחקתי תשמ"ט)
	@22יא	<b>רש"י ד"ה ואם כל בהמה טמאה, ...ולמדך הכתוב שאין קדשים תמימים יוצאין לחולין בפדיון אלא אם כן הוממו. ע"כ.</b> זה שמדובר בבהמה טהורה בעלת מום, כלומר בבהמה "אשר יקריבו ממנה קרבן לה'" (פסוק ט), ולא בבהמה טמאה, כגון סוס או חמור, זה נלמד מהייתור "אשר לא יקריבו ממנה קרבן". אם מדובר היה ב"בהמה טמאה", כמו סוס או גמל, מיותר היה לכתוב "אשר לא יקריבו ממנה קרבן". (פ' בהר בחקתי תשנ"ו)
	@22טז	<b>"ואם משדה אחֻזתו יקדיש איש לה' וגו' לא יגאל עוד".</b> מעניין שכאן אין הלכה כמו למעלה (כה, כה), מלמד שאין אדם רשאי וכו', ואף לא דרך־ארץ (שם, שם ד"ה מאחזתו, ולא כולה). (פ' בחקתי תשנ"ה)
		<b>רש"י ד"ה והיה ערכך לפי זרעו, ולא כפי שויה... זהו המשפט האמור במקדיש שדה. ועכשיו אפרשנו על סדר המקראות. ע"כ.</b> אכן רש"י מלמד מופלא היה שידע הלכות מתודיקה. (פ' בחקתי תשמ"ח)
	@22כה	<b>רש"י ד"ה וכל ערכך יהיה בשקל הקדש, ...יהיה בשקל הקדש, עשרים גרה וכו'.</b> מכיוון שמדובר במטבע שערכה הוא במשקל הכסף שבו, אין כאן עניין של אינפלציה, כי ההנחה היא, שהכסף שומר על ערכו לפי משקל מתכתו. (פ' בחקתי תש"ס)
	@22כט	<b>רש"י ד"ה מות יומת, הרי הולך למות, לפיכך לא יפדה וכו'.</b> פירוש, כאילו הכתוב מנמק בסיפא את ההלכה שברישא, ודומני שזה נדיר, אם בכלל יש לו אח ורע. (פ' בחקתי תש"ס)
	@22לא	<b>רש"י ד"ה ממעשרו, ...ומה היא גאולתו? (יפדנו) כדי להתירו באכילה בכל מקום כו'.</b> ההשלמה שבסוגריים ראה אצל ר' אברהם ברלינר, אך אין הוא מציין מקורו. ובדפו"ר אינו. אך כך, בסוגריים, בחומש רש"ר הירש וב"לפשוטו של רש"י". (פ' בחקתי תשנ"א) הערת הגר"א נבנצל שליט"א: לעניות דעתי ניחא טפי בלי מה שבסוגריים, והשאלה נמשכת עד אחרי "בכל מקום" (כלומר יש להציב את סימן השאלה לאחר המילים "בכל מקום").