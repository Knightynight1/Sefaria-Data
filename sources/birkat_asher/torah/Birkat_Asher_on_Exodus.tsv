@11א	@22א	לכאורה פרשה זו - עד "ויקם מלך חדש" - מיותרת היא, שהרי כל מה שנאמר בה, כבר נאמר בספר בראשית: שמות בני ישראל (א, א-ה) נזכרו כבר בבראשית (מו, ח-כז), מות יוסף (שם, ו) נזכר כבר בבראשית (מז, כז) וריבוי בני ישראל (שם, ז) נזכר כבר בבראשית (נ, כו). לשאלה זו נדרשו מפרשים שונים. <b>רש"י:</b> חזר ומנאם... להודיע חבתם. <b>רמב"ן:</b> חזר והתחיל בשמות יורדי מצרים ומספרם אף־על־פי שכבר נכתב זה, בעבור כי ירידתם שם הוא ראשית הגלות, כי מאז הוחל. <b>רשב"ם:</b> מפני שרוצה לפרש ולומר ובני ישראל פרו וישרצו וגו' (פסוק ז), הוצרך לכפול ולומר, בביאתם למצרים לא היו אלא שבעים, ואחר מות הדור ההוא פרו וישרצו. <b>חזקוני:</b> חזר ומנאן לומר שכולם באו מצרים ומתו שם. באשר לאזכור החוזר של מות יוסף ראה מה שכתבתי להלן (פסוק ו). (פ' שמות תשס"ד)
		<b>רש"י ד"ה ואלה שמות בני ישראל, ...להודיע חיבתן שנמשלו לכוכבים וכו'.</b> וצריך להבין מה פירוש חיבתו של הקב"ה לכוכבים המושווית כאן לחיבתו ית' לישראל. אמנם שניהם מעשה ידיו, ואף־על־פי־כן קצת קשה להשוות חיבה לבני־אדם לחיבה לעצמים דוממים. (פ' שמות תשמ"ד, תשנ"ז) לשאלה זו נדרש הגאון רבי לייב בקשט, ראש ישיבת דטרויט, והשיב על דרך המוסר: לימדונו חז"ל כי בעת בריאת העולם היו שני המאורות שווים בגודלם, טענה הלבנה שאין שני מלכים משמשים בכתר אחד וכעונש על כך, נתמעטה. כדי לפייס דעתה של לבנה, הרבה ה' צבאה ונבראו הכוכבים - בריאה כזאת, שכל סיבת קיומה אינה אלא לפייס את הזולת - זוכה לחביבות יתירה אצל הקב"ה. מכאן חיבתו של הקב"ה לכוכבים. וזו כוונת חז"ל, שהקב"ה מונה את ישראל ככוכבים, כי אף הם לא נבראו אלא להוסיף אהבה ואחוה שלום ורעות (כמוצא שלל רב על ספר שמות עמ' כז). וראה ב"ליקוטים" על שמות רבה (א, ג) (וגשל) מה שהביא בשם "אשד הנחלים".
		יתרה מזו. לכאורה היה צריך להוכיח תחילה שאמנם מניית הכוכבים היא ביטוי לחיבתן, ולא ליכולת העל־אנושית לספור אותם. (פ' שמות תשנ"ד)
		ועוד: עתה דומה שהמשל לוקה, כמו משלים רבים, שהרי הכוכבים נמנים רק בהוצאתם, כאמור בנביא (ישעיה מ, כו) שרש"י מצטט, ואילו בני ישראל נמנו הן בצאתם מארץ כנען הן בבואם לארץ מצרים, והוא הדבר שהיה קשה לו לרש"י, ועל כן שאל, למה המניין הכפול. ומה אפוא משל הכוכבים? (פ' שמות תשנ"ו)
		וממילא קשה, מנין לו לרש"י, שה' מונה את הכוכבים גם בשעת הכנסתם, והרי בפסוק נאמר רק "המוציא..." (פ' שמות תשנ"ט) וראה "גור אריה" שלשון הכתוב: "יקרא" מורה על ההכנסה, כיון שלא שייכת קריאה אלא כלפי הבא אל הקורא, וזו ההכנסה. וב"לפשוטו של רש"י" העיר ר' שמואל פ. גלברד שמקור דברי רש"י בתנחומא ישן על אתר, אך במקום הפסוק מתהלים, שבתנחומא, רש"י מביא פסוק מישעיה להוכחת הדרשה כי בפסוק שבתהלים לא מוזכרות הוצאה והכנסה של הכוכבים. ושם בהערה ב כתב: במקומות הרבה רש"י מביא דרשת חז"ל בפרושו, אך משנה את הפסוק המובא במדרש להוכחת הדרשה. ראה בראשית (ו, ט) ד"ה את האלהים התהלך נח ודברים (כ, א) ד"ה סוס ורכב. ובהערה א שם כתב: דוק ותמצא, שרש"י מביא בתחלת כל חומש מחמשת חומשי תורה, מדרש המדבר בשבחם של ישראל. (הראני הרב איתן שנדורפי שי') וראה מש"כ למעלה (בראשית א, א).
	@22ב	בעניין ו"ו־החיבור - מסתבר שהכלל הוא כבפסוק ד, אלא שבפסוק ב לא רצה הכתוב לחבר שמעון לראובן, שהרי הוא צמוד הרבה יותר ללוי "שמעון ולוי אחים...". וראה גם להלן (ג, יז), שם באה ו"ו־החיבור בכל אחד מן השמות שאחר הראשון. (פ' שמות תשס"ד, מלון הוד בים המלח)
	@22ה	רש"י ד"ה ויוסף היה במצרים, ...הוא יוסף הרועה את צאן אביו וכו'. כאמור בבראשית (לז, ב): "יוסף בן שבע עשרה שנה היה רעה את אחיו בצאן". ועם זאת נראה שעסק פחות ברעיית צאן מאחיו. על כן עשה לו יעקב כתונת־פסים ועל כן שלחו לראות שלום אחיו. וראה מה שכתבתי למעלה (בראשית לז, ג). (פ' שמות תשס"ב)
	@22ו	<b>"וימת יוסף".</b> ראה מה שכתבתי למעלה (בראשית נ, כו) באשר לכפילות. (פ' שמות תש"ס)
	@22ז	רש"י ד"ה וישרצו, שהיו יולדות ששה בכרס אחד (שמות רבה א, ח)<b>. ע"כ.</b> וקשה לי, שלא שמענו על חמישה אחים או אחיות למשה רבנו, שבשלמא לגבי אהרן ומרים, הרי הם נולדו לפני הגזירה, כי מסתבר שנס "ששה בכרס אחד" בא כתגובה על עינויי מצרים, ראה להלן (פסוק יב) "וכאשר יענו אתו כן ירבה וכן יפרץ" ודברי רש"י שם (ד"ה כן ירבה), "אתם אומרים פן ירבה, ואני אומר כן ירבה". (פ' שמות תשמ"ד)
		בשעת השלום זכר לרך הנולד של רוני ודינה שי' שערכנו בביתנו, שאלתי כך והשיב הגאון ר' אביגדר נבנצל שליט"א, כי ריבוי זה לא היה כי אם על המשועבדים, ושבט לוי הרי לא שועבד, כידוע (ראה רמב"ן לספר במדבר ג, יד). והוכיח שאמנם שבט לוי היה המועט שבשבטים, אף כי מנו את זכריו מבן חודש ומעלה. עד כאן יפה. ברם, אחר כך שמתי לב שפסוקנו נאמר עוד לפני תחילת השיעבוד, כנראה כדי לקיים את הבטחתו ית' (בראשית יז, ו), ולכן קשה לקבל קשר זה של עינוי ושיעבוד, וממילא אין הבדל בין שבט לוי לבין יתר השבטים. (פ' שמות תשמ"ז)
		וראה דברי רש"י להלן (ו, טז) שאכן השיעבוד החל אחר מות לוי. ואולם ראה דבריו למעלה (בראשית מז, כח), שם אומר שהשיעבוד החל עם מות יעקב, וצ"ע. (פ' שמות תשנ"ז) וחזקוני לבראשית שם כתב שמשנפטר יעקב התחילו להשתעבד בהם מעט. וכן ברא"ם שם. וראה "גור אריה" שם שמשנפטר יעקב היו משתעבדים בישראל מפעם לפעם, ולאחר מיתת השבטים התחילו לשעבדם בקביעות. על־פי־זה סר הקושי מעל תירוצו של הגר"א נבנצל שליט"א ושב להיות יפה.
		על כך העיר הגר"א נבנצל שליט"א: מכל מקום לפי מספר בכורי הלויים לעומת מספרם הכולל של בני לוי, גם להם היו משפחות גדולות (כלומר, במפקד הלוויים שבראש ספר במדבר (ג, יז-לט) מבן חודש ומעלה, עולים הנתונים הבאים: בני גרשון - 7,500; בני קהת - 8,600 ובני מררי - 6,200. סך הכל: 22,300. והנה מסכם הכתוב מספרים אלו בפסוק לט שם במילים: "כל פקודי הלוים אשר פקד משה ואהרן על פי ה' למשפחֹתם, כל זכר מבן חדש ומעלה: <b>שנים ועשרים אלף</b>". שאלה זו עתיקה היא, וכך שנינו בברייתא במסכת בכורות ה ע"א: שאל קונטרוקוס השר (רש"י: שם שר) את רבן יוחנן בן זכאי: בפרטן של לוויים אתה מוצא עשרים ושניים אלף ושלוש מאות. בכללן אתה מוצא עשרים ושניים אלף. ושלוש מאות להיכן הלכו? אמר לו: אותן שלוש מאות, בכורות היו, ואין בכור מפקיע בכור. מאי טעמא? אמר אביי: דיו לבכור שיפקיע קדושת עצמו. ע"כ. דהיינו: מפקד בני שבט לוי ששם, בא לשם הקדשתם לשרת כמשרתי ה' במשכן במקום הבכורות, שהוקדשו לה' בזמן שהכה ה' כל בכור בארץ מצרים. לשם כך היה צורך לקזז את מספרם הכולל של הלוויים ממספרם הכולל של בכורות בני ישראל, ועל כן מצווה ה' את משה עם סיום מפקד הלוויים וקבלת סכום כולם (ג, לט) לפקוד את כל הבכורות בבני ישראל. מספר הבכורות שנתקבל היה עודף במקצת על מספר הלוויים, ואת העודף הזה של מאתיים שבעים ושלושה בכורות ציווה ה' (במדבר ג, מד-מח) לפדות בחמישה שקלים לבכור, אשר יינתנו לאהרן ולבניו. ומה באשר לשלוש מאות בכורות הלוויים שהושמטו בסיכום הכולל? אלו היו מבכורות הלוויים ועל־כן נפטרו מן הפדיון, ובכך נכנסו לקדושת הלוויים תחת היותם בעצמם בכורות. לפיכך אין בכוחם להפקיע שוב את קדושתם של מאתיים שבעים ושלושה בכורי ישראל העודפים. נמצא אם־כן שעל אוכלוסייה כוללת של 22,300 זכרים היו אצל בני לוי 300 בכורות זכרים, ואם כן מספר הילדים הממוצע במשפחת לוויים היה 74). והוסיף הרב איתן שנדורפי שי': יתכן לומר שמספר הנפשות בכל משפחה ממשפחות בני לוי לא היה גדול כל כך. היו בין עשרה לחמישה עשר נפשות במשפחה וברוב גדול של המשפחות נולדה בת תחילה. וראה דברי אור החיים הק' לספר במדבר (ג, טו). (הראני בנימין רוזנברג שי')
		וזה שיש היום לכאורה הרבה יותר כהנים מלויים - ראה ספר הטלפון, והתבונן בכל בית כנסת בשעת קריאת־התורה, לעניות דעתי אינו אלא משום שמעמדם של הלויים אינו מכובד במיוחד - בהשוואה לכהנים, ולכן לא היה לדורות האחרונים עניין רב בשמירה על ייחוסם זה. (פ' שמות תש"ס)
		<b>שם. ...שהיו יולדות ששה בכרס אחד. ע"כ.</b> וצריך לומר שזה היה שכיח, אבל לא כל לידה היתה כזאת, שכן לפי חישוב מעוגל למדי יצא שבשבעה דורות יתרבו לכדי כמיליון ושש מאות אלף זכרים בלידה אחת בלבד (לכל אשה): שבעים יורדי מצרים כפול ששה שנולדו בכרס אחד לחלק לשניים (כמחצית מהנולדים - נקבות), כפול שש, לחלק לשניים וכו', והוא כשאין מונים מן החשבון את שבט לוי שלכאורה לא היה בו ששה בכרס אחד. (פ' ויקהל־פקודי תשנ"ט) וראה מאמרו של הרב שלמה אבינר שי' "מספר יוצאי מצרים" (גליון 110 של "עטורי כהנים", ניסן תשנ"ד), וראה פירוש "השיר והשבח" של ר' זלמן סורוצקין (בעל ה"אזניים לתורה") על הגדה של פסח עמ' נה שמוכיח ממנין הבכורים שמוכרחים לומר שנולדו ששה בכרס אחד (הראני ר' גרשון באס שי').
	@22ח	<b>רש"י ד"ה ויקם מלך חדש, רב ושמואל, חד אמר, חדש וכו' (סוטה יא ע"א).</b> היה כדאי לבדוק, באילו מקרים גם הגמרא אינה מקפידה לומר, מי אמר מה, ולמצוא הסבר, למשל - במחלוקות שאין בהן הכרעה להלכה, דהיינו בדברי אגדה. ובאשר לרש"י, ראוי לבדוק, אם הוא נוקט סגנון זה גם כאשר הגמרא אכן מדייקת לייחס הדעות לבעלי המחלוקות או שמא נאמן לדרך הגמרא בזה. (פ' שמות תש"ן)
		וראה בסוף הפרשה (ה, כ), שם רש"י אינו מזכיר את שם בעל הדעה אף כי הגמרא מזכירה. (פ' שמות תשנ"ג)
		וראה מאמר מקיף בשאלה הנ"ל בספרו של נסים אליקים "שיטתו הפרשנית של רש"י". (פ' שמות תשנ"ז) וראה ספר "שם עולם" לר' ראובן מרגליות, שענינו להכריע בכל מקום שהובא בתלמוד ובמדרשים חד אמר הכי וחד אמר הכי, מי הם בעלי המימרות (הראני ר' גרשון באס שי').
		<b>"אשר לא ידע".</b> תרגם אונקלוס: דלא מקיים גזירת יוסף (שלא מקיים פקודת יוסף). והדברים תמוהים, כי מה מכריחו לתרגם־לפרש כך? (פ' שמות תשמ"ט)
		וראה תרגום יונתן בן עוזיאל שתרגם: וקם מליך חדת כמין שירויא על מצרים דלא חכים ית יוסף ולא הליך בנימוסי (ויקם מלך חדש כבתחלה על מצרים שלא ידע את יוסף ולא הלך בחוקיו). ובפי' יונתן שם כתב שהוא כמאן דאמר שנתחדשו גזרותיו. (פ' שמות תש"ן)
		ונראה שאין תרגום אונקלוס שונה מן תרגום יונתן בן עוזיאל, אך לשון היחיד "גזירת" - מפריע. (פ' שמות תשס"ו) וכך השיב הרב רפאל בנימין פוזן שי': לפי פשוטו של מקרא מדובר במלך חדש שלא הכיר את יוסף. ואף על פי שאונקלוס נוטה לתרגם כפשט, נמנע מלתרגם "<b>לֹא יָדַע</b> אֶת יוֹסֵף" במשמע לֹא הִכִּירוֹ, "שלא ידמה כי במעט דורות כבר נשכח זכרו של יוסף" ("אוהב גר" נתיב יג). לכן, לכבוד יוסף, פירש "לא ידע" - הִתְנַכֵּר, כדעת הסובר "עשה עצמו כאילו לא ידעו" (לשון רש"י על־פי ערובין נג ע"א). וזהו שתרגם "דְּלָא<b> מְקַיֵּים גְּזֵירַת</b> יוֹסֵף" שהוא שינוי הלשון ואפילו שינוי העניין. ומה שתרגם "דְּלָא<b> מְקַיֵּים</b> גְּזֵירַת יוֹסֵף" בהווה, להדגשת ההתנכרות המתמשכת.
		ומהי "<b>גְּזֵירַת</b> יוֹסֵף" שפרעה ביטל? "לחם ושמלה" הציע שתי הצעות: (א) כשביקשו המצרים "קנה אותנו ואת אדמתנו" (בראשית מז, יח) וִיתר יוסף על קנייתם. תחת זאת קנה את אדמותיהם אלא שחייבם לתת חמישית לפרעה כנאמר "וַיָּשֶׂם אֹתָהּ יוֹסֵף <b>לְחֹק</b> עַד הַיּוֹם הַזֶּה עַל אַדְמַת מִצְרַיִם לְפַרְעֹה לַחֹמֶש" (שם מז, כו) - "<b>לִגְזֵירָא</b>". אבל פרעה ביטל "גזירה" זו; הוא חזר והשתעבד בנתיניו המצרים פרט ל"עמו" שהם שריו ועבדיו. מטעם זה אמר פרעה "ונוסף <b>גם הוא</b> על שונאינו" כי גם המצרים שנאו אותו! (ב) מכיון שיוסף לא קנה את האדמה של כהני מצרים, פטר אותם ממתן החומש ככתוב "וַיָּשֶׂם אֹתָהּ יוֹסֵף <b>לְחֹק</b>... רַק אַדְמַת הַכֹּהֲנִים לְבַדָּם לֹא הָיְתָה לְפַרְעֹה" - "<b>לִגְזֵירָא</b>". על פי אותו "חוק - גזירה" פטר יוסף גם את אחיו מתשלום, כי גם אדמתם היתה בבעלותם כנאמר "וַיִּתֵּן לָהֶם אֲחֻזָּה בְּאֶרֶץ מִצְרַיִם" (שם מז, יא). "גזירה" זו ביטל פרעה: הוא הפקיע את אחוזתם, ומתוך כך שלל מהם זכויות אזרח.
		ו"מרפא לשון" פירש שבשעתו גזר יוסף על המצרים למול עצמם כדי שלא יהיו אחיו שונים מהם (בראשית רבה ורש"י בראשית מא, נה), אבל פרעה ביטל גזירה זו; הוא פטר את המצרים מלמול ובכך נפתחה הדרך לשיעבוד בני ישראל. וכן כתב חת"ם סופר על התורה בספרו "תורת משה". (מתוך ספר "פרשגן" - ביאור חדש לתרגום אונקלוס - בכתיבה)
		<b>רש"י ד"ה אשר לא ידע, עשה עצמו וכו'.</b> ורא"ם גורס "ואשר לא ידע", ואין לגירסה זו זכר לא בגמרא (ערובין נג ע"א; סוטה יא ע"א) וגם לא במדרש (שמות רבה א, ח), וגם לא ב"מנחת שי". אף לא הבינותי נחיצותה של גירסה זו, שהרי "עשה עצמו" וכו' נחוץ רק למאן דאמר "שנתחדשו גזירותיו", כי למאן דאמר האחר פירוש "אשר לא ידע" הוא - ממש לא ידע, ודברי "משכיל לדוד" שמילת "חדש" פירושה - בחור, צעיר, מסייעים למאן דאמר זה. (פ' שמות תשמ"ח)
		עתה נראה לי שדברי רש"י אלה נחוצים לשתי הדעות, שהרי אף אם אמנם מלך חדש ממש הוא, עליו לדעת משהו מן ההיסטוריה של ארצו־עמו, ובוודאי הקרובה כל כך, דברי ימי קודמו. (פ' שמות תשנ"א) וכן כתב ה"יפה תואר" על המדרש.
		דומה שלפי גרסת רא"ם מוטב לבטל את ד"ה ואשר לא ידע, ולקרוא את המילים הללו כהמשך לדיבור הקודם, כלומר הוא סובר ש"עשה עצמו" נחוץ רק לדעה השנייה, אלא שאז עולה השאלה, כיצד זה לא זכר, לכן מוסיף רש"י (לפי גרסת רא"ם) ואומר: "ואשר לא ידע (כמו ובאשר ל"אשר לא ידע") - עשה עצמו" וכו', ואם כך, אין כאן גירסה אחרת בתורה כי אם בדברי רש"י. (פ' שמות תשנ"ו) וראה "רש"י השלם" על אתר (הערה 5) שדן בדברים באריכות. הערת הגר"א נבנצל שליט"א: אין זו גירסה בפסוק אלא פירוש.
		ואצל חז"ל - "אשר לא ידע את יוסף - והלא עד היום הזה מצרים יודעין חסדו של יוסף? אלא שהיה יודע, וכפה טובתו, ולבסוף כפה טובתו של הקב"ה. הא למדת שכפיית הטובה הוקשה לכפירה בעיקר.
		הקב"ה אומר לישראל, יהא בכם בינה! אל תהיו כסוס שאין בינה בו! מה עסקו של סוס? אדם הולך ליתן עליו תכשיטים או ליתן לו אוכל, הוא עוקם צוארו ומבעטו, וכן הפרד. ואתם אל תהיו כן, אלא כשתכנסו לארץ, היו זכורים לפרוע לַטוב טובתו ולרע את רעתו. לא תתעב מצרי, בין טובים ובין רעים - עשיתם אצלם כמה שנים". (משנת רבי אליעזר פרשה ז עמ' 137) - הקב"ה שונא כפויי טובה.
		ובעצם לא ידעתי, למה המחלוקת בין רב ובין שמואל, ולמה אין רש"י מפרש כאן כמו שמפרש להלן (ב, כה ד"ה וידע אלהים) "נתן עליהם לב ולא העלים עיניו", וכאן כמובן להיפך, בשלילה. (פ' שמות תשנ"ט) במקומות רבים נחלקו רב ושמואל על מלה או ביטוי במקרא או במשנה, אם משמעו כפשוטו ממש או מתפרש לכוונה אחרת. ככלל - רב הוא זה שאומר "ממש", להוציא מדרש תהלים (עב, ב), שם החליפו שיטתם. וראה "מרגליות הים" למסכת סנהדרין (דף צג ע"ב אות טז), שם הביא ר' ראובן מרגליות מחלוקותיהם במקומות שונים והכריע מיהו "חד אמר" הראשון ומיהו "חד אמר" השני. וראה גם "יוסף דעת" על מסכת סוטה שם עמ' מה. וב"בן יהוידע" למסכת ערובין שם, הביא נפקא מינה בין רב לשמואל.
		ושמא "ידע" כאן לשון חיבה? (פ' שמות תש"ס)
	@22י	<b>רש"י ד"ה נתחכמה לו, לעם, ...ורבותינו דרשו, נתחכם למושיעם של ישראל, לדונם במים וכו'.</b> לשון הרבים שבמלה "לדונם" לכאורה אינו במקום, כי "מושיעם" דורש לשון יחיד. וצריך לבדוק בדפו"ר. (פ' שמות תשנ"ט)
		צריך לומר ש"לדונם" מוסב על כל עם ישראל, לדונם במים כדי שלא יקום מושיעם. (פ' שמות תש"ס)
	@22יא	<b>רש"י ד"ה עליו, על העם. ע"כ.</b> כך פשוטו של מקרא, לאפוקי מדברי חז"ל בסוטה (יא ע"א) שהכתוב מדבר בפרעה, שתלו לפרעה מלבן על צוארו, כלומר דפוס שעושין בו הלבנים, כדי שלא יאמרו כל אחד מישראל איסטניס אני, אומרים לו: כלום איסטניס אתה יותר מפרעה? (פ' שמות תשנ"ב)
		<b>רש"י ד"ה מסים לשון מס, ...ומהו המס וכו'.</b> על השאלה, מה רש"י מוסיף כאן, אמר לי ר' יהודה גרינשפן שי' שבא להוציא לשון מיאוס, כפי שאפשר היה להסיק מתרגומו של אונקלוס - שלטונין מבאישין. (פ' שמות תשס"ג)
	@22טו	<b>"...למילדת העברית".</b> תרגום אונקלוס: "לחיתא יהודיתא". וצריך לבדוק, אימתי התחיל אונקלוס לתרגם עברי - יהודאי, השוה בראשית (יד, יג), שם מתרגם "עבראה". (פ' שמות תשנ"ז) והשוה גם לבראשית (לט, יד; מא, יב)
		והנה ביקשו שלומי ואריאל שי' לומר שלשון עברי בספר שמות לשון גנאי הוא וכי משום כך מתרגם אונקלוס "יהודאי". אך מבדיקת ט' הפרקים הראשונים שבספר יוצא שלא כן הוא. הם הסתמכו על דברי רש"י למעלה (בראשית מא, יב) "ושם אתנו נער עברי" אך אין זו ראיה. (פ' שמות תשנ"ט, בגני טל)
		ודומה שאונקלוס נוקט כדברי בראשית רבה (צח, ו): יהודה אתה יודוך אחיך... אמר רבי שמעון בר יוחאי: יהיו כל אחיך נקראים על שמך - אין אדם אומר: ראובני אנא, שמעוני אנא, אלא יהודי אנא, כמו שכתבתי להלן (ז, טז). (פ' מקץ תש"ס)
		והרי תשובתו של הרב רפאל בנימין פוזן שי': אחד מתרגומי אונקלוס הקשים הוא תרגום עִבְרִי המתורגם בספר בראשית עִבְרָאָה אבל בחומש שמות - יְהוּדִי, והדבר צריך בירור.
		מכיון שההוראה הפשוטה של עִבְרִי היא "שבא מעבר הנהר" (בראשית רבה מב, ה; רש"י בראשית יד, יג), מתבקש לתרגמו בכל מקום עִבְרָאָה. אבל אונקלוס מתרגם כך רק בספר בראשית, השווה: "לְאַבְרָם <b>הָעִבְרִי</b>" (יד, יג) - "לְאַבְרָם <b>עִבְרָאָה</b>", "ראו הביא לנו איש<b> עברי</b>" (לט, יד) - "גֻּבְרָא <b>עִבְרָאָה</b>", "בא אלי העבד<b> העברי</b>" (לט, יז) - "עַבְדָּא <b>עִבְרָאָה</b>", "כי גֻנֹּב גֻּנַּבְתִּי מארץ<b> העברים</b>" (מ, טו) - "מֵאֲרַע <b>עִבְרָאֵי</b>", "וְשָׁם אִתָּנוּ נער<b> עברי</b>" (מא, יב) - "עוֹלֵים <b>עִבְרַי</b>", "לֶאֱכֹל את<b> הָעִבְרִים</b> לחם" (מג, לב) - "לְמֵיכַל עִם <b>עִבְרָאֵי</b> לַחְמָא".
		ואולם מתחילת ספר שמות עִבְרִי מתורגמת בקביעות יְהוּדִי, כבפסוקנו "לַמְיַלְּדֹת <b>הָעִבְרִיֹּת</b>" - "לְחָיָתָא <b>יְהוּדַיָתָא</b>", וכמוהו בפסוק הבא "בְּיַלֶּדְכֶן את <b>הָעִבְרִיּוֹת</b>" - "כַּד תִּהְוְיָן מְיַלְדָן יָת <b>יְהוּדַיָתָא</b>". וכן עוד "לא כנשים הַמִּצְרִיֹּת <b>הָעִבְרִיֹּת</b>" (א, יט) - "לָא כִנְשַׁיָּא מִצְרַיָתָא <b>יְהוּדַיָתָא</b>", "מִיַּלְדֵי <b>הָעִבְרִים</b> זה" (ב, ו) - "מִבְּנֵי <b>יְהוּדָאֵי</b>", "אשה מינקת מן <b>הָעִבְרִיֹּת</b>" (ב, ז) - "מִן <b>יְהוּדַיָתָא</b>", "איש מצרי מכה איש <b>עברי</b>" (ב, יא) - "גְּבַר מִצְרַי מָחֵי לִגְבַר <b>יְהוּדַי</b>", "שני אנשים <b>עברים</b> נִצִּים" (ב, יג) - "תְּרֵין גֻּבְרִין <b>יְהוּדָאִין</b> נָצַן". גם כל כינויי ה' "אֱלֹהֵי <b>הָעִבְרִיִּים</b>" או "אלהי <b>הָעִבְרִים</b>" (ג, יח; ה, ג; ז, טז; ט, א, יג; י, ג) מתורגמים "אֱלָהָא <b>דִּיהוּדָאֵי</b>" במקום "אֱלָהָא דְּעִבְרָאֵי", כמתבקש.
		כל ההצעות שנאמרו בביאור השינוי קשות. לדעת "לחם ושמלה" נמנע מלתרגם בספר שמות עִבְרָאֵי "שהיה נשמע כאילו גזר פרעה כנגד כל יושבי עבר הנהר" ולכן תרגם יְהוּדָאֵי. והביאור תמוה: מכיון שהתואר "יהודים" ניתן לאומתנו רק אלף שנה לאחר שיעבוד מצרים, נמצא שתרגום יְהוּדָאֵי הוא אנכרוניסטי (אינו מתאים לתקופה). ונשאלת השאלה, מה ראה אונקלוס להשתמש במונח שאינו שייך כלל לתקופת התורה?
		מאותו הטעם יש לדחות את ביאורו המדרשי של "נפש הגר": לדעתו בתרגום אונקלוס נרמזה דרשת חז"ל (בראשית רבה צח, ו) לפסוק "יהודה אתה יודוך אחיך" (בראשית מח, ח) ועל פיה אנו עתידים להקרא "יהודים" ("יהודה אתה יודוך אחיך - אמר ר' שמעון בר יוחאי: יהיו כל אחיך נקראים על שמך. אין אדם אומר: ראובני אֲנָא, שמעוני אנא, אלא יהודי אנא"). והואיל ודרשתם נסמכה לברכת יעקב שבסוף ספר בראשית, לכן, כרמז לדרשתם, תרגם יְהוּדָאֵי החל מחומש שמות. ואולם מלבד שתרגום אונקלוס אינו נוטה לכלול מדרשים בתרגומו, עדיין יקשה השימוש האנכרוניסטי במונח יְהוּדָאֵי שאינו מתאים לתקופה.
		עוד יותר קשה הצעת "נתינה לגר": התרגום הקבוע הוא עִבְרָאָה אבל משנקראו בשם חדש "בני ישראל" ("על כן לא יאכלו בני ישראל את גיד הנשה", בראשית לב, לג) לא יכול לתרגם עוד כך "כי אז ישתתפו עמהם גם בני ישמעאל ובני קטורה שגם הם מעבר הנהר". וכבר העירו כנגדו שגם לאחר אותו פסוק המשיך לתרגם "עבראי" עד סוף חומש בראשית ("תורה שלמה" כאן אות קנו).
		לכן נראה שתרגום "יהודי" בחומש שמות הוא מטעם שונה: החל מכיבושי אשור, בעת גלות עשרת השבטים, משחדרה הארמית לארץ ישראל, שמה של פַּחֲוַת יהודה הוסב לשם רשמי ארמי יְהוּד ומעתה ואילך מכונים תושביה יְהוּדִים. שם זה נשתמר אצל הבבלים כגון "מִן בְּנֵי גָלוּתָא דִּי יְהוּד" (דניאל ב, כה) ואחריהם גם בימי שלטון פרס כגון "דִּי בִיהוּד וּבִירוּשְׁלֶם" (עזרא ה, א). גם שפת הדיבור העברית הפכה מעתה ל"יהודית", כמפורש בכתוב: "וַיֹּאמֶר אֶלְיָקִים... אֶל רַבְשָׁקֵה דַּבֶּר נָא אֶל עֲבָדֶיךָ אֲרָמִית כִּי שֹׁמְעִים אֲנָחְנוּ וְאַל תְּדַבֵּר עִמָּנוּ יְהוּדִית בְּאָזְנֵי הָעָם אֲשֶׁר עַל הַחֹמָה" (מלכים ב' יח, כו).
		והנה כבר מן הכתוב עולה שמשעה שפשט הכינוי יְהוּדִים בפי הגויים, נתלווה לו צליל אנטישמי מובהק והוא נאמר בפיהם לגנאי. כך בפי סנבלט השומרוני "וַיַּלְעֵג עַל הַיְּהוּדִים... וַיֹּאמֶר מָה הַיְּהוּדִים הָאֲמֵלָלִים עֹשִׂים" (נחמיה ג, לג-לד), ושוב אצל המן הרשע "וְכָל זֶה אֵינֶנּוּ שׁוֶֹה לִי בְּכָל עֵת אֲשֶׁר אֲנִי רֹאֶה אֶת מָרְדֳּכַי הַיְּהוּדִי" (אסתר ה, יג). וכן בשלהי ימי בית שני אצל הרומאים כגון "קא מחייכו בי יהודאי" (תענית כא ע"א), "מרדו בך יהודאי" (גיטין נו ע"א) וכן הוא עד ימינו אלה: Jew, ז'יד, יוּדֶה, הם ביטויי גנאי בפי הגויים.
		ומכיון שתואר יהודים מבטא במיוחד את שנאת הגויים לישראל, לא רחוק לומר שאונקלוס נקט במתכוון "יהודי" בפרשיות שיעבוד מצרים, כדי ללמד לבני דורו שמאבק פרעה ב"עם בני ישראל" (פסוק ט) מקביל לאנטישמיות כנגד "יהודים" המוכרת להם היטב. רוצה לומר, אף על פי שאונקלוס מתרגם בדרך כלל במונחים המתאימים לתקופת המקרא, כאן תרגם במונח שנתחדש הרבה יותר מאוחר משום שהובן היטב לקוראיו. (מתוך ספר "פרשגן" - ביאור חדש לתרגום אונקלוס - בכתיבה)
		<b>רש"י ד"ה למילדת, ...אלא שיש לשון קל ויש לשון כבד, כמו שובר ומשבר, ...כן מוליד ומילד. ע"כ.</b> וקצת קשה שהרי דוגמאותיו של רש"י הן מן הבניינים קל ופיעל, בעוד אשר כאן מדובר בהפעיל ופיעל. (פ' שמות תשנ"א)
		<b>רש"י ד"ה פועה, זו מרים וכו'.</b> וקצת קשה לי, כלום ההפרש בגיל בין משה רבנו ע"ה ובין מרים היה כה גדול, שמרים כבר יכלה להיות מילדת קודם לידת משה?! וראה הערת "נחלת יעקב" - מובאת בהערה 49 לרש"י (ב, ח) בחומש "תורת חיים" - שאכן היתה קטנה, בת חמש שנים. (פ' שמות תשנ"ב) וראה "עץ יוסף" על שמות רבה (א, יג) שכתב: הולכת היתה עם יוכבד אמה ועושה מה שתצוה לה אמה לעשות, ולכך לא היתה צריכה להיות זקנה. ע"כ. ובסוטה דף יא ע"ב באמת יש מאן דאמר אחר הסובר שלא יתכן שמרים, שהיתה באותה העת בת חמש שנים בלבד היתה מילדת, אלא על כרחך המילדות היו יוכבד ואלישבע אשת אהרן (כלה וחמותה), שהרי אלישבע היא האשה היחידה שחיה באותו הדור (מלבד יוכבד ומרים) ומוזכרת בתורה. ועל מאן דאמר זה כתב ה"עץ יוסף" שם: ואף־על־פי שלא היה [אהרן] גדול מג' שנה, אפשר שהיתה [אלישבע] בת כמה שנים והיתה מילדת ואחר כך כשנתגדל אהרן, נשאה לאשה. והא דאמר כלה וחמותה משום דלבסוף נעשית כלתה. ע"כ.
		ועל אף גילה הצעיר, היא זו ששכנעה את אביה עמרם להחזיר את אשתו (להלן ב, יא). (פ' שמות תשנ"ד)
		שאלה אחרת היא, מה עניין יש לזהות את שפרה ופועה עם יוכבד ומרים. (פ' שמות תשס"ה) וראה מהרש"א בחידושי אגדות למסכת סוטה (דף יא ע"ב), שהביא דברי הרא"ם שיתכן שהיתה קבלה בידי חז"ל, והוסיף שיתכן שלמדו זאת חז"ל מלשון הפסוק "אשר שם האחת... ושם השנית...". דרכה של התורה להזכיר תחילה קיומם של המדוברים ואחר כך לציין מי הם, כמו "ולעבר ילד שני בנים שם האחד פלג" (בראשית י, כה), וכיון שבפסוקנו לא מוזכר כלל שהיו שתי מילדות, אלא מיד מופיעים שמותיהן - "אשר שם האחת שפרה...", לכן דרשו "אשר שם האחת" - היא הידועה בשמה במקום אחר. וכן "שם השנית" - הידועה כבר. וכיון שלא נזכרו בתורה מאותו הדור אלא ג' נשים אלו - יוכבד מרים ואלישבע, על כרחנו מדובר בשתיים מהן, ונחלקו רב ושמואל שם בגמרא מי מביניהן היו המילדות.
		<b>שם. ...כדרך הנשים המפייסות תינוק הבוכה. ד"ה פועה, לשון צעקה, כמו (ישעיה מה, יד) כיולדה אפעה. ע"כ.</b> וקשה לי שהראיה מן הנביא אינה ראיה לרישא, שהרי לא בצעקה מפייסים את התינוק, ובוודאי לא בצעקות יולדת! נראה הדבר כאילו רש"י בדיבור זה סותר מה שפירש בדיבור הקודם. (פ' שמות תשנ"ט) ובאמת דברי רש"י אלו הם שתי הדעות שבגמרא (סוטה יא ע"ב): פועה זו מרים. ולמה נקרא שמה פועה? לפי שהיתה פועה לולד. דבר אחר: פועה, שהיתה פועה (צועקת) ברוח הקודש ואומרת: "עתידה אמי שתלד בן שמושיע את ישראל".
	@22טז	<b>רש"י ד"ה בילדכן, כמו בהולידכן. ע"כ.</b> והנה בפסוק הקודם אמר רש"י (ד"ה למילדות): "הוא לשון מולידות אלא שיש לשון קל ולשון כבד וכו'". ולפי זה מוסברת צורת הפעיל שם, ולשם מה אפוא לחזור על הסבר זה מיד לאחר מכן? (פ' שמות תשס"א)
	@22יז	רש"י ד"ה ותחיין את הילדים, מספקות להם מים ומזון (על־פי סוטה יא ע"ב). ומסתבר שדרשו כן על שום שלא נאמר: לא המיתו, כלומר לא רק שלא קיימו את מצוות המלך, אלא אף עשו בניגוד לה. (פ' שמות תשמ"ט)
		בפירושו של רש"י את דברי תרגום אונקלוס הוא מבקש להעמיד על כך ש"ותחיין" שבפסוק יז הוא גוף שלישי (והן החיו), ואילו זה שבפסוק יח הוא בגוף שני (ואתן החייתן). (פ' שמות תשנ"ו) בדפו"ר הגירסה "והשני וקימתין", וזה מתאים, כי מלת "וקימתין" היא אמירה לנקבות, אבל "וקימתון" היא אמירה לזכרים.
	@22יט	<b>"...כי לא כנשים המצרית העברית...".</b> והנה רש"י הסביר למעלה (יז ד"ה ותחיין את הילדים) שהיו "מספקות להם מים ומזון", ואם כן - מה תשובה יש כאן, הרי עשייה זו וודאי היתה בניגוד לצו המלך? (פ' שמות תשנ"ט) וראה "העמק דבר" על אתר שטענת המילדות היתה כי העבריות יולדות קודם שתבוא המילדת ורק לאחר מכן קוראות למילדת להחיות את הולד אם נצרך לכך. כיון שכך אין להן ברירה אלא להחיות את הולד, שאם לא כן, לא יקראו להן עוד כלל, ויעשו בעצמן כל צרכי הולד.
		<b>"...כי חיות הנה".</b> מתרגם אונקלוס "ארי חכימן אינון". ואמר לי ר' יהודה גרינשפן שי' בהלצה בשם ה"חכם צבי", כי זה האמור במסכת תמיד (לב ע"א) "איזהו חכם, הרואה את הנולד". (פ' שמות תשס"ג)
	@22כ	<b>רש"י ד"ה וייטב, היטיב להן... כגון 'וייטב אלהים למילדות' וכו'.</b> ושוב (מעין) הוכחה מן הכתוב עצמו. (פ' שמות תשמ"ט)
		<b>רש"י ד"ה ויעש להם בתים, בתי כהונה ולויה ומלכות וכו'.</b> שוב יש כאן ראייה למרחוק (וגם גמול), וראה לעומת זאת פירושיהם של רשב"ם ו"דעת זקנים מבעלי התוספות", שעומדים על פשוטו של מקרא: פרעה עשה להן בתים אצל עבדיו לשמור עליהן פן תלכנה לעבריות היולדות. (פ' שמות תשמ"ח)
		ובלשונו של רש"י כאן קשה, כשהוא אומר "כהונה ולויה מיוכבד ומלכות ממרים", והרי לכאורה היה צריך להשתמש באות־השימוש למ"ד, ולא במ"ם, כמו "ויעש להם בתים". (פ' שמות תשנ"ט)
		ועתה לא ידעתי: (א) באיזו מלכות מדובר כאן? (ב) ומכל מקום - אם ממרים תצא, כלום אין זה גם מיוכבד? (פ' שמות תשס"א) מקור דברי רש"י בסוטה יא ע"ב וזה לשון הגמרא שם: "ויעש להם בתים" - רב ושמואל. חד אמר: בתי כהונה ולויה. וחד אמר: בתי מלכות. מאן דאמר: בתי כהונה ולויה - אהרן ומשה (שיצאו מיוכבד). ומאן דאמר: בתי מלכות - דוד נמי ממרים קאתי, דכתיב (דברי הימים א' ב, יט) "ותמת עזובה (היא מרים, שהיתה אשת כלב, והכוונה שנצטרעה) ויקח לו את אפרת (אפרת היא מרים - אחר שנתרפאה, חזר ולקחה), ותלד לו את חור", וכתיב (שמואל א' יז, יב) "ודוד בן איש אפרתי". וראה מהרש"א שם.
		וקשה מכל זה - כהונה ולויה מיוכבד? הניחא כהונה, אך לויה כיצד? (פ' שמות תשס"ה) וזה לשון מדרש הגדול (א, כא): ויעש להם בתים, העמיד הקב"ה מיוכבד - אהרן כהן, ומשה לוי והם נקראים בתים, שכך כתיב: בית אהרן ברכו את ה', בית הלוי ברכו את ה'. ע"כ.
	@22כב	<b>רש"י ד"ה לכל עמו, אף עליהם גזר (סוטה יב ע"א). ע"כ.</b> וראה אונקלוס החולק על דעת הגמרא - "ופקיד פרעה לכל עמיה למימר כל ברא דיתיליד ליהודאי" וכו', אבל אין רש"י מזכירו משום מה. (פ' שמות תשל"ט) הערת הרב רפאל בנימין פוזן שי': תרגום אונקלוס פשטן ואינו נוטה למדרשי חז"ל שאינם מתיישבים בפשט הלשון.
		וראה גם בדברי בעל "אור החיים" הק' "שיאמרו (המצרים) לבני ישראל שכל אחד ישליך את בניו" כלומר שלא כגזירתו הראשונה של פרעה שהטיל תפקיד מעין זה על המילדות בלבד, ולכאורה גם זה שלא כדברי הגמרא בסוטה שם. (פ' שמות תשנ"ב)
		ובאשר להמשך דברי רש"י - על־פי שמות רבה (א, ח) ותנחומא (פ' ויקהל ד) - תמוהה ההתעלמות המוחלטת מן המציאות ומאפשרות הביצוע, כי כיצד יעביר פרעה את הוראתו־גזירתו באותו היום ממש שבו בישרו לו איצטגניניו לכל תושבי ארצו, והרי תקשורת מודרנית עדיין לא היתה לו. ואם תאמר שאין שואלין שאלות מסוג זה, ראה רש"י להלן (ג, טז ד"ה את זקני ישראל) שם אכן רש"י טוען טענה־הוכחה מסוג זה. (פ' שמות תש"ס)
		ועל כל פנים משתמע מלשון רש"י כאן שהצו בדבר השלכת הזכרים ביאור היה ליום אחד בלבד. (פ' שמות תשס"ה)
		<b>"וכל הבת תחיון".</b> ראה רמב"ן (בראשית יב, י) "...והמצרים ירעו להם ויקחו מהם הנשים כאשר אמר 'וכל הבת תחיון'". (פ' לך לך תש"ם)
@11ב	@22א	בכל הפרשה אין הכתוב מזכיר שמות הנפשות הפועלות - עמרם, יוכבד, מרים וגם לא בת פרעה, והרי זה תמוה, ולא ראיתי מי מעיר. (פ' שמות תשס"ה)
		למחרת אמר לי הרב יעקב פילבר שי', שאולי זה כדי לרמוז לחוסר החשיבות של הייחוס, והוספתי שאכן כך נראה משום שהשם היחיד המוזכר כאן הוא זה של משה רבנו ע"ה. הכתוב אם־כן בא ללמדנו, שמשה רבנו גדל, לא בזכות הנפשות הסובבות, אלא מפני רצון ה'. אך משפנה, שאלתי את עצמי שאם כן, מה צריך הכתוב להדגיש ש<b>"</b>איש מבית לוי... בת לוי<b>"</b>, והרי להיות שניהם משבט לוי אין כל משמעות אחרת כאן מלבד - ייחוס. (פ' שמות תשס"ה) וכך כתב המהר"ל ב"גור אריה" על אתר (וכן בגבורות ה' פרק טז): "וילך איש מבית לוי ויקח את בת לוי" - לא רצה להזכיר שם האב ושם האם של משה עד לידת משה, לומר לך כי משה היה מתוקן לגאולה מו' ימי בראשית, ומאחר שמשה מתוקן לגאולה מששת ימי בראשית - לא היו אבותיו עיקר אצלו, ואילו נתן שם לאביו קודם לידת משה היה משמעות הענין שהעיקר היה האב, ובשביל עצמו ושמו המיוחד לו נתן לו הקב"ה משה, כמו כל אב שהוא בפרט סבה לבן, לכך לא הזכיר שמו וכו'. ובאשר להדגשת היותם בני שבט לוי השיב ר' חזקי פוקס שי', שאולי בא הכתוב להדגיש כי מושיעם של ישראל בא משבט זה שלא חווה על בשרו את עומק השיעבוד - "אין חבוש מתיר עצמו מבית האסורים" (ברכות ה ע"ב).
		וזה דווקא בפרשה שתחילתה חוזרת על שמותיהם של בני יעקב ואחר כך מדגישה את שמו ית'. (פ' שמות תשס"ה) וראה דברי נחמה ליבוביץ בעיוניה לספר שמות עמ' 20.
		עתה ראיתי שרש"ר הירש נדרש לשאלה, אך פירושו מאוד אינו נראה, שהרי לפי שעה אין כל מקום לדבר על "רוח בית לוי". וראה פירושו של ר' עמוס חכם ב"דעת מקרא" שמצביע על התופעה אבל אינו טורח לפרשה. (פ' שמות תשס"ה)
		<b>רש"י ד"ה ויקח את בת לוי, ...וקורא אותה בת לוי. ע"כ.</b> ראה גם "שפתי חכמים" (אות נ) המפרש. ואני איני יודע איך יכתוב באורח שונה, והרי יוכבד תישאר "בת לוי" גם אם תחיה ח' מאות שנים. (פ' שמות תשס"ו) וראה "גור אריה" שהכתוב היה יכול לקרוא לה "דודתו", וקראה "בת לוי" ללמד שנהפכה לנערה.
	@22ב	<b>"ותרא אותו כי טוב הוא ותצפנהו שלשה ירחים".</b> וקשה לי, כלום לא היתה מצפינתו גם אם לא היתה רואה כי טוב הוא? (פ' שמות תשמ"ב)
		ועתה ראיתי שאכן רשב"ם על אתר טוען כך, וזו לשונו: המפרש לפי שראתהו הטמינתהו שקר הוא, שכל הוולדות אמותן מרחמות עליהן. אם־כן צריך לפרש "ותרא" כמו "וירא אלהים את כל אשר עשה והנה טוב מאד" - נסתכל והביט כל מעשיו וכל פעולותיו שעשה אם יש לתקן שום דבר בהם, והנה כולם יפים ומתוקנים. אף כאן, לפי שמשה נולד לסוף ששה חודשים... ולפיכך יכלה להצפינו שלשה חודשים, שהמצריים היו מבקרים למעוברות לסוף תשעה חודשים, לכן נסתכלה בו בשעת לידה אם הוא נפל ולא תטרח בהטמנתו, וראתהו כי טוב ויפה הוא, כי גמרו סימניו שערו וציפורניו... וידעה שהוא בר קיימא, ותצפנהו ג' ירחים עד סוף ט' ירחים שהוא זמן לידת רוב נשים, וכשבאו לבודקה, אמרה להם: נפל היה או השליכוהו המצריים ביאור. ע"כ. אך סוף דבריו קשה: "וכשבאו לבדוק, אמרה להם, נפל היה" וכו'. שהרי אם כן, הרי גם יכלה להמשיך להצפינו! (פ' שמות תשמ"ז)
	@22ג	<b>רש"י ד"ה ולא יכלה עוד הצפינו, שמנו לה המצריים מיום שהחזירה וכו'.</b> וקצת קשה, כי לפי זה צריך להניח, שהמצרים היו בטוחים שאכן יתרחש כאן נס גדול ובת ק"ל תלד, ראה דברי רש"י בפסוק א. (פ' שמות תשנ"ה) וראה "גור אריה" לפסוק א, שבאותו זמן לכל ישראל חיזק ה' את כח ההולדה ("פרו וישרצו"), ואכן לא נעשה כאן נס מיוחד דווקא ליוכבד.
		<b>רש"י ד"ה בחמר ובזפת, ...כדי שלא יריח אותו צדיק ריח רע של זפת. ע"כ.</b> ומקורו בגמרא בסוטה (יב ע"א). והדברים מזכירים את הנאמר אצל יוסף (בראשית לז, כה ד"ה וגמליהם נשאים וגו'). (פ' שמות תשנ"ט)
		<b>רש"י ד"ה ותשם בסוף, הוא לשון אגם... ודומה לו (ישעיה יט, ו) "קנה וסוף קמלו".</b> וכן רש"י מסביר גם להלן (יג, יח ד"ה ים־סוף) "...וסוף הוא לשון אגם". וגם שם הוא מפנה לפסוק שבישעיה. וקשה לי, מה צריך כאן לשון אגם שהוא קשה לעצמו ואינו מוזכר לא בפסוקנו ולא בישעיה. (פ' בשלח תשמ"ד)
		והנה זה עתה קניתי לי "אוצר לעזי רש"י" לר' משה קטן שי' (יצא לאור בחנוכה), והוא מפנה לירמיה (נא, לב), שם בא אגם במשמע של צמח. (פ' שמות תשנ"א)
		וצריך לדבר עמו פה אל פה, מן הסתם יבא לבר־מצוה של רפאל שי'. (פ' שמות תשנ"ב)
		אכן היה, אך לא זכר בעל פה, ואין לי טענה. וראה מה שכתבתי להלן (יג, יח). (פ' בא תשנ"ב)
		והנה לשון "אגם" נלקח מדברי הגמרא (סוטה יב סע"א-ע"ב): ותשם בסוף, רבי אלעזר אומר - ים־סוף, רבי שמואל בר נחמני אמר - אגם, כדכתיב "קנה וסוף קמלו" (ישעיה יט, ו). ע"כ. ומבאר שם רש"י: אגם של עצי ערבה וקנים דקין, והוא קנה וסוף דקרא. קנה - קנים, סוף - ערבה דקה. ע"כ. כלומר, אגם הוא משהו כמו צמחיה סבוכה, ולא במשמע מקוה מים, כמקובל כיום. (פ' שמות תש"ס)
	@22ה	<b>רש"י ד"ה על יד היאר, ...ורבותינו דרשו, הולכות - לשון מיתה... והכתוב מסייען, כי למה לנו לכתוב "ונערתיה הלכת". ע"כ.</b> לשונו של רש"י קשה, שכן אילו רבותינו היו מוסרים מסורת, ניחא שהכתוב מסייעם, אך מכיון ש"דרשו", ודאי שמן הכתוב דרשו, ומה אפוא משמע דברי רש"י "והכתוב מסייען"? (פ' שמות תשמ"ט) מקור דרשה זו בסוטה יב ע"א וכבר שם דורשת הגמרא מהמילים "ונערתיה הלכת". נראה שרש"י בא לבאר כי מילים אלו מיותרות לכאורה ועל כן באו לדרשה.
		ומסתבר שהדרשה הבאה: "את אמתה", לשון יד, היא המשך הכרחי של זו שלפנינו, שכן אם שפחותיה מתו, לא נותרה לה לבת פרעה אלא ידה שלה לקחת את התיבה. (פ' שמות תש"ן) וכך גם שאלת הגמרא שם: ולמאן דאמר [ש"אמתה" היא] שפחתה, הא אמרת - בא גבריאל וחבטן [את נערותיה] בקרקע [והרגן, וכיצד יתכן שבת פרעה שלחה את שפחתה לקחת את התיבה]? ומתרצת הגמרא, שגבריאל שייר לבת פרעה שפחה אחת, כי אין דרכה של בת מלך לעמוד לבדה.
		ועתה קשה לי, מה הראיה מבראשית (כה, לב) והרי שם בא: הולך למות, ואילו כאן בא לשון הליכה בלבד. (פ' שמות תשס"ד, מלון הוד בים המלח)
		<b>רש"י ד"ה לרחץ על היאר, סרס המקרא ופרשהו - ותרד... לרחוץ בו. ע"כ.</b> לסרס - ניחא, אך למה להוסיף מלה ("בו") ללא כל הכרח? (פ' שמות תשנ"ט) ראה רא"ם על אתר.
		<b>רש"י ד"ה את אמתה, את שפחתה וכו' (על־פי סוטה יב ע"ב).</b> ואולי ניתן לפרש: <b>"ותשלח את אמתה"</b> - בת פרעה שלחה את האמה האחרונה שנשארה עמה <b>"ותקחנה"</b>, והיא עצמה לקחה את התיבה. וזה אולי מתוך פחד שמעשה מרידה זה נגד אביה יוודע ברבים. (פ' שמות תשס"ה)
		<b>שם. ...אבל לפי דקדוק לשון הקודש היה לו להנקד אמתה מ"ם דגושה וכו'.</b> ראה הערה 44 בחומש "תורת חיים", שם מובא בשם ספרי קדמונים שנחלקו במילת "אמתה" ויש מי שקורא "אמתה" במ"ם דגושה, ונמצא דברי רז"ל שרירין וקיימין. (פ' שמות תשס"ז)
	@22ו	<b>רש"י ד"ה והנה נער בכה, קולו כנער (על־פי סוטה יב ע"ב).</b> וכך חרף היותו פג, ראה רש"י לעיל (ג, ד"ה ולא יכלה עוד הצפינו)! (פ' שמות תשנ"ב)
		<b>"מילדי העברים זה"</b>. תרגם אונקלוס: "מבני יהודאי", ומעין זה כבר החל בפרק א, טו, ושלא כבספר בראשית (יד, יג; לט, יד; מא, יב). ואין להוכיח מכאן כדברי תנחומא ושמות רבה שרש"י מביא למעלה (א, כב ד"ה לכל עמו), כלומר שהיתה אפשרות לומר שהוא מילדי המצרים, שהרי גם לדעה זו רק ליום אחד גזר פרעה על המצרים. וראה רמב"ן על אתר. (פ' שמות תשל"ט)
		וראה מה שכתבתי למעלה (א, טו), והוא על־פי דברי רשב"י בבראשית רבה לפסוק "יהודה אתה יודוך אחיך". (פ' שמות תשס"ה)
	@22ז	<b>רש"י ד"ה מן העברית, שהחזירתו על מצריות הרבה וכו'.</b> לכאורה צריך לומר שמצריות אלה לא מן האמות היו, שהרי אלה מתו, ראה למעלה (רש"י לפסוק ה), וצריך אפוא לומר שגם סתם מצריות הלכו להתרחץ בסמוך, כי לכאורה כל זה התרחש סמוך למשיית משה מן היאור. (פ' שמות תשס"ז) ואולי הלכה למקום יישוב סמוך (ר' גרשון באס שי').
	@22ח	<b>רש"י ד"ה ותלך העלמה, הלכה בזריזות ועלמות כעלם. ע"כ.</b> הדברים לקוחים ממסכת סוטה (יב ע"ב), וקשה לי מה ראה רש"י לשנות מנוסח הגמרא שם: "שהלכה בזריזות כעלמה" ושינה ל"עלם". (פ' שמות תשמ"ז)
		ושמא רש"י כתב "כעלמ'" ומשנשמט הגרש, הפכה המ"ם לסופית. (פ' שמות תשס"ה)
		וראה הערה 49 בחומש "תורת חיים", שרש"י בא להדגיש שהלכה בכח, והביא שם גם גרסת "נחלת יעקב" שגרס ברש"י "כעלמה" כבגמרא. (פ' שמות תשס"ז)
	@22י	<b>"ויגדל הילד ותבאהו לבת פרעה ויהי לה לבן"</b>. בשיחה עם אתי ועדו שי' עלתה השאלה, כיצד זה הסכים פרעה לגדל את משה בביתו, והרי בתו ידעה, כי "מילדי העברים זה" (ב, ו), ולא ידעתי תשובה. (פ' שמות תשמ"ז)
		אותה השאלה שוב עלתה בשיחה עם יאיר שי' והוא טען כי שאלני כן לפני שנתיים, וכי אמרתי לו שכנראה בת פרעה שכנעה את אביה לקיים הנער. (פ' בא תשמ"ז) וכך לשון המדרש (שמות רבה א, כו): היתה בת פרעה מנשקת ומחבקת אותו כאילו הוא בנה ולא היתה מוציאתו מפלטרין של מלך, ולפי שהיה יפה היו הכל מוציאין אותו ומתאוים לראותו. מי שהיה רואהו לא היה מעביר עיניו מעליו. והיה פרעה נוטלו ומחבקו והוא נוטל כתרו של פרעה מעל ראשו ונותנו על ראשו, כמו שעתיד לעשות לו כשיהיה גדול.
		<b>אור החיים הק' ד"ה ותקרא שמו וגו' ותאמר וגו', הנה תמצא שינוי בקריאת שם יצחק ויעקב והשבטים כי לכולם יקדים טעם השם ואחר כך השם, ביצחק - "כל השומע יצחק וגו' ותקרא שמו יצחק" (בראשית כא, ו)... בשבטים - "כי ראה ה'... ותקרא שמו ראובן" (שם כט, לב)... מה שאין כן בקריאת שמו של משה, הקדים הזכרת שמו ואחר כך טעם השם. ואולי כי האמהות היו בעלות רוח הקודש והיו משיגות בחינת השם, וקריאת השם היתה למה שהיו מכוונים בו, מה שאין כן קריאת שם משה - מגיד הכתוב כי לא השיגה לידע בחינת השם, כי שמו נפלאות יגיד וכו'.</b> ושאלני שכני ר' יהודה גרינשפן שי' מיצחק ועוד יותר מראובן, ולפי שעה לא מצאתי תשובה. (פ' שמות תש"ס) וראה פירוש "אור בהיר" על "אור החיים" הק' (להרב ישעיה הלוי וייס, ברוקלין תשל"ג-תש"מ), שאמנם לא נאמר "ותקרא שמו יצחק" כמובא כאן, אלא "ויקרא אברהם את שם בנו הנולד לו אשר ילדה לו שרה יצחק" (בראשית כא, ג), אבל הכוונה שכאשר ילדתו שרה, אמרה: "כל השמע יצחק לי" (שם, ו), ואברהם קרא שמו יצחק בהיותו בן ח' ימים על פי הציווי האלקי בעקבות מה שאמרה שרה. ובאשר לראובן - אמנם סדר הכתוב (בראשית כט, לב) הפוך ממה שהביא "אור החיים" הק', אבל יתכן שכוונתו לומר כי בראובן כתוב "ותקרא שמו ראובן כי אמרה...", משמע שאמרה כבר טעם לקריאת השם לפני שקראה שמו ראובן.
		<b>רש"י ד"ה משיתהו, ...כגון משה, בנה, עשה וכו'.</b> ותמוה שרש"י מביא כאן כדוגמא את השורש מ.ש.ה שהוא נושא חקירתו הממושכת. (פ' שמות תשמ"ז)
		וראה כמו זה למעלה (בראשית מט, יט רש"י ד"ה גד גדוד יגודנו וכן שמות א, כ). (פ' שמות תשמ"ח)
		ועתה קשה לי מה בין פירוש־תרגום אונקלוס "שחלתיה" שרש"י מביא בראש ולבין דבריו בהמשך "ואני אומר" וכו', והרי זה היינו הך! (פ' שמות תשס"ז) וראה "באר יצחק" שלפי אונקלוס "משיתיהו" כאן הוא לשון הוצאה. על כך מבאר מנחם בן סרוק שבדרך כלל הוא לשון הסרה וכאן תרגם אונקלוס לפי הענין ולא לפי הלשון. רש"י סובר לעומתו שתמיד "משיתיהו" בא מלשון הוצאה, ותרגומו של אונקלוס כאן הוא גם לפי הלשון ולא רק לפי הענין (הערת ר' חזקי פוקס שי').
		והרי הערתו של הרב רפאל בנימין פוזן שי': במדרשי שמות נוהג אונקלוס להעתיק את השם העברי כצורתו. שיטה זו גורמת לעיתים אי בהירות לקוראי הארמית שבעבורם נכתב התרגום, כי לפי תרגומו אין כל קשר בין השם לפירושו, כבפסוקנו: "ותקרא שמו <b>משה</b> ותאמר כי מן המים<b> משיתהו</b>" מתורגם "וּקְרָת שְׁמֵיהּ <b>מֹשֶׁה</b> וַאֲמַרַת אֲרֵי מִן מַיָּא <b>שְׁחַלְתֵּיהּ</b>". בלשון המקרא מובנת דרשת השם מֹשֶׁה מן הפועל "מְשִׁיתִהוּ", אבל בתרגום אונקלוס אין כל קשר בין השם מֹשֶׁה לבין הביאור "מִן מַיָּא שְׁחַלְתֵּיהּ". ודומה לו "על כן קרא למקום ההוא <b>באר שבע</b> כי שם <b>נשבעו</b> שניהם" (בראשית כא, לא) המתורגם "עַל כֵּן קְרָא לְאַתְרָא הַהוּא <b>בְּאֵר שָׁבַע</b> אֲרֵי תַמָּן <b>קַיִּימוּ</b> תַּרְוֵיהוֹן". ועיין בדברי רמב"ן שם שכתב שמטרת התרגום המרכזית היא לפרש את הכתוב גם במחיר עירפול מדרש השם. חוסר הבהירות קיים בין בשמות מקומות ובין בשמות אנשים. (מתוך ספר "פרשגן" - ביאור חדש לתרגום אונקלוס - בכתיבה)
	@22יא	<b>"ויהי בימים ההם ויגדל משה" וגו'.</b> ולכאורה שלש המילים הפותחות מיותרות לגמרי הן, אך לכאורה צריך לבדוק את כל הפתיחות הללו, ויש לא מעט. (פ' שמות תשס"ד, במלון הוד בים המלח) וראה "העמק דבר" על אתר שכתב: בכמה ימים היה מנהגו כך, משום הכי לא כתיב ויהי ביום ההוא.
		<b>"ויצא אל אחיו".</b> ועדיין לא ראיתי, מי גילה לו שאינו מצרי ושהעברים הם אחיו. (פ' שמות תש"ן) ורמב"ן על אתר כתב: וטעם ויצא אל אחיו - כי הגידו לו אשר הוא יהודי, והיה חפץ לראותם בעבור שהם אחיו.
	@22יג	<b>רש"י ד"ה שני אנשים עברים, דתן ואבירם, הם שהותירו מן המן (שמות רבה א, כט). ע"כ.</b> וקשה לי למה רש"י־המדרש מאפיין אותם בעבירה פרטית ולא בהשתתפותם בעדת קרח, כלומר בעבירה לאומית, ושם מרכיב המחלוקת ברור הרבה יותר. בספר "משכיל לדוד" ישנו עיון ארוך ומתוחכם בעצם לימודה של הגזירה שווה שכאן, האם הוא מלשון אנשים או מלשון נצים, אך לשאלה הנ"ל אין שם תשובה. והנה המדרש מונה שם אינצידנטים (מאורעות) רבים שדתן ואבירם מעורבים בהם - על פי גזירה שווה אנשים או נצים - ועל כן קשה עוד יותר, למה רש"י בוחר דווקא בזה. (פ' שמות תשמ"ז) וראה הערת ר' שמואל פ. גלברד ב"לפשוטו של רש"י", וזו לשונו: נראה שרש"י בפסוקנו מביא מן המדרש שהותירו מן המן ולא את המשכו: שאמרו נתנה ראש והמרו על ים־סוף, כי רק אצל המן נאמר "אנשים" - "ויותרו אנשים" (טז, כ), כמו שנאמר בפסוקנו - "שני אנשים", ועל דתן ואבירם נאמר "האנשים הרשעים" (במדבר טז, כו).
		והנה תמיד סברתי שחז"ל מיחסים דברים רבים שליליים לאדם אחד משום הכלל "תולים קלקול במקולקל", והנה ראיתי בחיבורו של ר' דב רפל שי' על השקפת עולמו של רש"י, עליו אני עובד עכשיו, שהרעיון בזה הוא לצמצם את מספרם של עושי רע בישראל, ודומה שזה רעיון יפה. (פ' שמות תשנ"ד)
		וראה "העמק דבר" שחז"ל סוברים שבדתן ואבירם מדבר בשל לשון נצים בלשון הווה. (פ' שמות תשנ"ח)
		משום מה אין רש"י מביא את לשון הגמרא (נדרים סד ע"ב): "אמר רבי יוחנן משום רבי שמעון בר יוחאי, כל מקום שנאמר נצים ונצבים אינן אלא דתן ואבירם", אלא משנה. באשר ללשונות - נצים ונצבים - ברור שאין צריך את שני הלשונות, אלא די באחד מהם כדי לרמוז לדתן ואבירם, שכן לשונות אלו אינם מופיעים יחד כלל בתורה. (פ' שמות תשס"ג)
		<b>רש"י ד"ה למה תכה, וד"ה רעך, רשע כמוך.</b> וקשה לי בשלמא המרים יד נקרא רשע, אבל זה שמרימים עליו יד, מה חטאו? (פ' שמות תשמ"ד) וראה פירוש "בית הגדול־ביאור מספיק" על פרקי דרבי אליעזר פרק מח שמהכתוב "למה תכה רעך" משמע שהיו שניהם - המכה והמוכה - רשעים, וזו סיבה נוספת לזיהוי שני הנצים כדתן ואבירם ששניהם היו דומים זה לזה ברשעות - כאמור בספר במדבר (טז, כו) "האנשים הרשעים האלה", אם כן רשעים היו כבר קודם לכן.
		ועתה ראיתי דברי מהרש"ל (מובא ב"שפתי חכמים" אות כ) ולא הבנתי תירוצו, שהרי הא גופא קשיא, למה קוראהו משה ריע של רשע, ומנין יודע על רשעותו? (פ' שמות תשמ"ז)
	@22יד	<b>רש"י ד"ה הלהרגני אתה אמר, ...שהרגו בשם המפורש. ע"כ.</b> וראה רמב"ן על אתר המנסה לפרש, מנין ידעו הללו, שכך היה. אך אינו מנסה לפרש כלל, מנין ידע משה רבנו כזאת, והוא גדל בבית פרעה, וזה היה לו מגעו הראשון עם בני עמו. על כל פנים גדלותו של משה ודאי רואים פה. (פ' שמות תשמ"ח)
		<b>רש"י ד"ה אכן נודע הדבר, כמשמעו. ומדרשו וכו'.</b> כמשמעו - שהרי למעלה (פסוק יב) נאמר, "וירא כי אין איש" כלומר, נודע לו לפרעה בדרך מיסתורית. ומדרשו - כלומר אפשר גם להיפך, שדברי המדרשים שרש"י מביא שם (פסוק יב), מבוססים על פסוקנו, כלומר מכיון שהדבר נודע, הרי שראוהו בשעת מעשה, וממילא "וירא כי אין איש" אינו כמשמעו. ואם אמנם כדרך האחרונה, ניתן לראות כאן משהו מגדולת משה כבר בנעוריו - אין הוא אומר: עברים אלה שראוני בשעת מעשה, הלשינו עלי. (פ' שמות תש"ס)
		<b>שם. ...ומדרשו (תנחומא י) נודע לי הדבר שהייתי תמה עליו, מה חטאו ישראל מכל שבעים אומות להיות נרדים בעבודת פרך, אבל רואה אני שהם ראויים לכך. ע"כ.</b> ומאוד קשה לי. (א) אומה שלמה ראויה לגלות ארוכה בשל מעשה שני אנשים? (ב) והרי עדיין לא עשו מעשה דלטוריא, שהרי דברי רש"י בפסוק הבא (ד"ה וישמע פרעה) "הם הלשינו עליו" בהכרח היו אחרי דברי משה "אכן נודע הדבר" שאינם אלא קביעת עובדה שאמנם ראוהו הורג את המצרי. (ג) כלום רמתה המוסרית של אוכלוסיית כל העולם כולו - שבעים אומות - היתה כזאת שאפילו מעשה דלטורין לא התרחש בו, ועם ישראל הם היחידים שהוציאו פושעים־רשעים כאלה מקרבם? שאלתי את ר' משה ארנד שי' (במלון קראון פלזה בים המלח) וגם את ר' יהודה גרינשפן שי', אך תשובה לא קיבלתי. (פ' שמות תשמ"ט, תשנ"ב, תשנ"ג, תשנ"ט) על שאלה (א) ראה דברי "קול הרמ"ז" על מדרש תנחומא (י) שכתב: יש לדקדק וכי בשביל דתן ואבירם כל ישראל אינם ראויים לגאולה? ועוד קשה: שאמר לפיכך ברח למדין ועשה שם כ' שנה והיו ראוין לגאולה וכו', והלא דתן ואבירם לא עשו תשובה גם אחר כך? ונראה דבשעה שהרג המצרי לא היו שם דתן ואבירם, רק שאר ישראל, ואמר להם: הרי אתם משולים לחול ולא יצא דבר זה מפיכם. רק שישראל עברו על דבריו וגילו לדתן ואבירם, על כן אמר על כולם שאינן ראוין לגאולה. וכשברח למדין והיה שם, הרגישו ישראל שמפני לשון הרע שלהם ו[של]דתן ואבירם גרמו שברח משה ועשו תשובה והיו שוב ראוין לגאולה. ומהרב איתן שנדורפי שי' שמעתי שמסירה לשלטון גוי מרושע, כאשר ידוע כי דינו של הנמסר יהיה למיתה, זהו מעשה נתעב המעיד על קלקול חברתי שורשי שככל הנראה אינו רק נחלת בודדים בעם. על שאלה (ג) ראה "באר בשדה" על אתר שכתב: ויש לומר דשאני ישראל בזה משאר אומות, שהרי בישראל כתיב "שבעים נפש" (א, ה) ובעשו כתיב "נפשות" (בראשית לו, ו) וכיון שהם נפרדים זה מזה אינו נחשב להם הדלטוריא לכל כך חטא, מה שאין כן ישראל דכתיב בהם "מי כעמך ישראל גוי אחד בארץ" (דברי הימים א' יז, כא) (מהרב איתן שנדורפי שי').
		<b>ר"ע ספורנו ד"ה ויאמר אכן נודע הדבר, כשאמר זה המוסר את דבריו אלה בפני רבים. ולכן לא הרג את המוסר, מבלי אין תועלת בהריגתו אחר שכבר מסר. ע"כ.</b> בכך תשובה לשאלה (ב) ששאלנו בדיבור הקודם, שכן מעשה הדלטוריא נעשה כשנאמרו הדברים בפני רבים ומאוחר יותר הגיעו הדברים לאזני פרעה. באשר לדין מוסר - אכן כך פסק מרן בשו"ע חושן משפט סימן שפח, יא: עשה המוסר אשר זמם ומסר, אסור להורגו, אלא אם הוחזק למסור וכו'. (פ' שמות תש"ד, תשנ"ב)
	@22טו	<b>רש"י ד"ה וישמע פרעה, הם הלשינו עליו. ע"כ.</b> ו"שפתי חכמים" (אות ס) מביא בשם "נחלת יעקב": דהא דכתיב "כי מתו כל האנשים המבקשים" וגו' (ד, יט) הם היו דתן ואבירם כדמשמע פ"ט דנדרים (סד ע"ב) - אמנם זיהוי הנצים כדתן ואבירם כבר נעשה למעלה (פסוק יג ד"ה שני אנשים עברים), ושם העיר שהוא על פי גזירה שווה, אך כאן בא לבאר מנין שדתן ואבירם הם גם אלו שהלשינו אצל פרעה. (פ' שמות תשמ"ט)
		על מות דתן ואבירם בשעה שהקב"ה אמר לו למשה רבנו ע"ה "כי מתו" וגו' (ד, יט), קשה, והרי היו חיים עוד בימי קרח ועדתו (במדבר טז, ג)! וראה דברי רש"י־גמרא שם שירדו מנכסיהם, והעני חשוב כמת. (פ' שמות תשס"ה)
		<b>רש"י ד"ה ויבקש להרג את משה, מסרו לקוסטינר להרגו, ולא שלטה בו החרב, הוא שאמר משה (יח, ד) "ויצילני מחרב פרעה". ע"כ.</b> וראה להלן (ד, יא ד"ה מי שם פה וד"ה או מי ישום אלם). ובמקורות רבים מובא מדרש זה, בניסוחים קצת שונים זה מזה, ראה ירושלמי ברכות פ"ט ה"א; תנחומא פ' שמות י; שמות רבה (א, לא); דברים רבה (ב, כט) ועוד. (פ' יתרו תשמ"ט)
		<b>רש"י ד"ה וישב על הבאר, ...למד מיעקב שנזדווג לו זווגו על הבאר. ע"כ.</b> ולענ"ד זה קשה: (א) כלום היתה מחשבתו הראשונה בהגיעו למדין למצוא לו בת־זוג? (ב) ואם אמנם כן, למה לא למד מאברהם אבינו שדאג לבת־זוג ליצחק מקרב משפחתו? (פ' שמות תשמ"ט) וראה "אזניים לתורה" שהחליט עתה להשתדך, אחרי שהרהר, שלו היה פרעה הורגו, היה הולך בלא בנים. וכן מצינו באברהם, שהרהר אחרי עקדת יצחק, שאילו מת יצחק, היה מת בלא בנים ומיהר להשיאו אשה.
		ועוד: הניחא יעקב שיכול היה לצפות לפגוש שם קרובת משפחה, אך למי יכול היה משה רבנו ע"ה לצפות ליד באר במדין? (פ' שמות תשס"א) וראה "ביאור האמרים" על מדרש תנחומא י שהביא בשם ה"יפה תואר": הענין הוא שעם היות ג' זווגין אלו לכאורה בלתי הגונים למזדווגים, שהרי רבקה היתה בת רשע ואחות רשע, וכן רחל ולאה, מצורף לזה היותן אחיות, וכן צפורה בת כומר לעבודה זרה, עם כל זה זווגיהן היה מן הבאר והמקום הטהור. והוא השגחת השם יתברך כאמור "מקור מים חיים", כי לו יתברך שמו נתכנו עלילות, שאֵלו הצדקניות מצד עצמן היו ראויות להם ואין לבדוק באבותיהן.
	@22יז	<b>"ויבאו הרעים"</b>. ה"א־הידיעה קצת קשה לי, שהרי לכאורה אין כאן רועים ידועים. (פ' שמות תשל"ט)
		וצריך לומר שאמנם היו הרועים ידועים, אלה שהיו מציקים להן לבנות יתרו עד כה. (פ' שמות תשס"ד, במלון הוד בים המלח)
		<b>"...ויגרשום... ויושען... צאנם".</b> השינוי מכינוי לשון זכר לנקבה ושוב ללשון זכר תמוה, גם אם נאמר שלא תמיד הכתוב מקפיד בכגון דא. (פ' שמות תשמ"ט) וראה ראב"ע ורש"ר הירש על אתר.
		<b>"ויקם משה ויושען".</b> ואין הכתוב מפרט, כיצד הושיען, אם כמו שהציל את העברי מיד המצרי (פסוק יב), ואם באופן אחר. (פ' שמות תש"ס) ור"ע ספורנו ביאר: בהיות שני בעלי הריב נכרים לא התעורר להנקם, גם לא הקפיד לישר ארחותם בתוכחות מוסר, רק קם להושיע את העשוקים מיד עושקיהם.
	@22יח	<b>"מדוע מהרתן בא היום".</b> לכאורה אין השאלה צריכה להיות - מדוע, כי אם משהו כמו - כיצד זה. וצ"ע. (פ' שמות תש"ס) וראה "תוספות השלם" על אתר (אות ב) שכתב שלשון "מדוע" בא במקום שאין ידיעה כלל, ולשון "למה" בא כשיודעים קצת, לכן אצלנו נאמר תחילה "<b>מדוע</b> מהרתן" ולאחר שסיפרו מעט, נאמר "<b>למה</b> זה עזבתן את האיש" (כ). (הראני ר' חזקי פוקס שי')
	@22יט	<b>"ותאמרנה איש מצרי הצילנו"</b>. ושאלני רפאל שי': ומנין ידעו־הכירו שהוא "איש מצרי", וענה מיניה וביה - לפי בגדיו. ואז שאלתי עצמי, והרי נגאלו ממצרים בזכות שלא שינו לא לשונם ולא בגדיהם? וראיתי בפי' שבחומש "רב פנינים" שביקשו לומר בזכות איש מצרי, כלומר אותו המצרי שמשה הרגו, ניצלנו, והוא לפי סיפור משה רבנו ע"ה להן (מקורו בשמות רבה א, לב). ואולי בתור קרוב למלכות מותר היה (ובמקרה שלו אף מוכרח היה) ללבוש בגדי מצרי. (פ' שמות תשמ"ח) והוסיף נתנאל שי': יתכן שגם היה מוכרח ללובשם כאיש שבורח ממצרים. אם היה לובש בגדי עברים, היה מתבלט ונתפס מיד. וראה מש"כ להלן (ג, כב) שבאמת לא נזכר במדרש שלא שינו מלבושם, אלא טעות היא זו. וראה גם "תוספות השלם" על אתר (אותיות א-ה) שנדרש לזה.
	@22כ	<b>רש"י ד"ה ויאכל לחם, שמא ישא אחת מכם וכו'.</b> אם כן רואים כאן את יתרו כאב מודאג. שבע בנות לו והוא יושב בסביבה עוינת ביותר, אפילו אין נותנים לבנותיו להשקות את צאנו, ומי ישא אותן לנשים? מכאן עניינו בכל זר כחתן בכוח. (פ' שמות תש"ס)
		ראה "שפתי חכמים" (אות פ), ויפים דבריו. (פ' שמות תשס"ד, מלון הוד בים המלח)
	@22כב	<b>"כי אמר גר הייתי בארץ נכריה".</b> קצת קשה לשון זה בעיני - כלום מצרים אינה ארץ נכריה בשבילו? וראה מה שכתבתי בשם ר' ישראל רוזן שי' בתחילת פרשת מקץ (מא, יב) באשר להבדל שבין יוסף לבין משה רבנו ע"ה בענין זה. (פ' שמות תש"ס)
	@22כג	<b>רש"י ד"ה וימת מלך מצרים, נצטרע והיה שוחט תינוקות ישראל ורוחץ בדמם. ע"כ.</b> רש"י־המדרש (שמות רבה א, לד) מפרש כך משום שנאמר "ויאנחו", ביטוי שלא היה במקומו, אילו מת ממש. ואילו לפי נחמה ליבוביץ שת' בהרצאתה ביום ה בבר־אילן - משום שבדרך כלל נאמר: וימת... וימלוך תחתיו... וכדו', וכאן אין הכתוב מזכיר מלך חדש. ואולי בזה מתפרשת המחלוקת בין רב ובין שמואל שרש"י מביאה למעלה (א, ח ד"ה ויקם מלך חדש), שהרי שם חסר חלקו הראשון של המשפט המקובל. (פ' בהר־בחוקותי תש"ן) וב"הוראת פרשני התורה" של נחמה ליבוביץ עמ' 53 הביאה שני טעמים אלו והוסיפה טעם שלישי (מקורו ב"הכתב והקבלה" בשם הגר"א): שכתוב "וימת <b>מלך</b> מצרים", ואין הכתוב מכנה אדם בשעת מיתתו בתאורו כי "אין שלטון ביום המות" (קהלת ח, ח) (הראני ר' גרשון באס שי').
	@22כה	<b>"וידע אלהים"</b>. מתרגם אונקלוס: ואמר במימריה למפרקהון ה' (ויאמר ה' במאמרו לפדותם). ויונתן בן עוזיאל תרגם: וגלי קדמוי ית תיובתא דעבדו בטומרא דלא ידעו אינש בחבריה (והיה גלוי לפניו התשובה שעשו בסתר כי לא ידעו איש בחבירו). (פ' שמות תשס"ד, מלון הוד בים המלח)
@11ג	@22א	<b>רש"י ד"ה אחר המדבר, להתרחק מן הגזל וכו'.</b> מסתבר שמסורת היתה בעניין זה עוד מימי האבות, ראה בראשית (יג, ז ד"ה ויהי רעב) אצל רועי אברהם, ושם (כד, לב ד"ה ויפתח) אצל עבד אברהם. (פ' שמות תשמ"ט)
	@22ב	<b>רש"י ד"ה בלבת אש, בשלהבת אש, לבו של אש, כמו "לב השמים" (דברים ד, יא), "בלב האלה" (שמואל ב' יח, יד).</b> אין כאן שני פירושים, האחד - בשלהבת אש, והאחר - לבה של אש, אלא פירוש אחד הוא. (פ' שמות תשמ"ד) אך ראה "באר יצחק" שגרס ברש"י: בלבת אש - בשלהבת אש, <b>דבר אחר</b> - בלבו של אש וכו'. לפירוש הראשון - בלבת אש כמו בלהבת אש. ולפירוש השני - ענינו שנראה אליו המלאך באמצעיתו של האש ממש.
		<b>שם. ...ואל תתמה על הת"ו, יש לנו כיוצא בו: "מה אמלה לבתך" (יחזקאל טז, ל). ע"כ.</b> ללמדנו שקשה לקבל תופעות יחידאיות, אך ברגע שיש תופעה שנייה, דומה, אין זו עוד תופעה מתמיהה, ולכאורה גם זו תופעה תמוהה. (פ' שמות תשנ"ג)
	@22ג	<b>"מדוע לא יבער הסנה".</b> והרי גדולת המראה היא בכך שהסנה הבוער אינו מאֻכל! (פ' שמות תשנ"ה) וראה חזקוני על אתר שכתב: מקרא חסר הוא: <b>מדוע</b> איננו אוכל, [וכי] <b>לא יבער הסנה</b>?!
	@22ד	<b>"וירא ה'... ויקרא אליו אלהים" וגו'.</b> השינוי בשמות בתוך הפסוק תמוה וטעון פירוש. וראה "דעת מקרא". (פ' שמות תשנ"ח) וראה מלבי"ם.
	@22ה	<b>רש"י ד"ה של, שלוף והוצא, כמו "ונשל הברזל" (דברים יט, ה).</b> וקשה לי, שהרי פועל יוצא ושם פועל עומד, וכן הוא גם בדוגמא השנייה של רש"י. (פ' שמות תשס"ג)
		<b>רש"י ד"ה אדמת־קדש הוא, המקום. ע"כ.</b> וקצת קשה לי, הרי אין קדושה למקום כשלעצמו אלא בתנאים מסוימים ולזמנים מסוימים, והראיה ממעמד הר סיני (יט, יג) "במשוך היובל המה יעלו בהר". (פ' שמות תשל"ט)
		והנה אף כי שם קדושת המקום מוגבלת מבחינת הזמן, היא חמורה יותר - "כל הנגע בהר מות יומת" (שם, יב), ואילו כאן די בהסרת הנעליים, אבל הגבלת זמן אין. כששאלתי כן בשלום זכר של אביתר שי' השיב ר' בני לנדאו ואחריו הגאון ר' אביגדר נבנצל שליט"א, שקדושת המקום היא בשל התגלות השכינה בו, ורק בשעתה. ברם, מן הכתובים לא משתמע כך. (פ' שמות תשמ"ז)
		וראה "דעת זקנים מבעלי התוספות" העורכים השוואה בין פסוקנו לזה שביהושע (ה, טו) ותשובתם מאוד תמוהה. שכן, אם משום קדושת המקום צריך להשיל את הנעליים, מה לי מי קדם למי באשר להענקת הקדושה למקום, וכתוצאה מזה דירוג מספר הנעליים שצריך להשיל. ומכל מקום משתמע גם מכאן אופיה הזמני של קדושה כזאת.
		ובאשר לקביעתם (שם) שאצל בועז (רות ד, ח) מדובר בשליפת הכפפה, הרי זו דוגמא בולטת של השפעת מציאות הסביבה על הפרשנות. (פ' שמות תשמ"ח)
		ועל כל פנים אין כאן רמז להגבלת זמן לקדושה זו. (פ' שמות תשנ"ו)
		ועתה נראה לי שעצם הערתו של רש"י מיותרת, לכאורה, שהרי אין כל סברה להסב את הכינוי "הוא" על משהו אחר מאשר "המקום". (פ' שמות תשס"א) וראה "באר מים חיים" שכוונת רש"י לבאר כי המלה "הוא" מוסבת על "המקום" שהוא לשון זכר ולא על "אדמת קדש" שהיא לשון נקבה.
	@22ז	<b>"...ראה ראיתי... כי ידעתי את מכאביו".</b> ודאי שתיבת "כי" שבכאן אין פירושה: משום, אך גם יתר שלושת הלשונות אינם מתאימים, ואיני מבין את הפסוק. לכאורה הסדר היה צריך להיות הפוך - "ידעתי...כי ראה ראיתי". וצ"ע. (פ' שמות תשס"ב) וראה "דעת מקרא" על אתר שכתב: כי - כאן היא מלת חיזוק: אכן, אמנם כן.
	@22ח	<b>"וארד להצילו מיד מצרים ולהעלתו מן הארץ ההוא אל ארץ טובה ורחבה אל ארץ זבת חלב ודבש" וגו'.</b> כאן ברור ששליחותו של משה היא להוציא את ישראל ממצרים הוצאה מוחלטת. למה אפוא ההתפשרות - הכֵּנה או התכסיסית - על הליכה למדבר לשלושה ימים כדי לזבוח זבחים (להלן יח)? לכאורה צריך לבדוק את כל ההתבטאויות עד לקריעת ים־סוף ועד בכלל. (פ' שמות תשמ"ט) וראה מה שכתבתי להלן (פסוק יח).
		<b>"אל ארץ טובה ורחבה אל ארץ זבת חלב ודבש אל מקום הכנעני" וגו'.</b> הניחא הרישא יש בו משום הבטחה טובה, אך מה שבחה של ארץ־ישראל בהיותה "מקום הכנעני" - ארצם של ששה גוים. (פ' שמות תשנ"א) ורמב"ן על אתר כתב: וטעם אל מקום הכנעני - שלא אמר אל ארץ הכנעני כאשר יאמר בשאר כל המקומות, לרמוז שיירשו אותם ויכריתום וישבו במקומם, לא שיהיו יושבים בקרבם כאבותם.
		ועוד: הניחא טובה, אבל רחבה? והרי רוחבה - צר הוא. ומה מוסיף לעם העבדים שמונים להם את כל העמים־עממים היושבים שם? (פ' שמות תשנ"ז) ורמב"ן על אתר כתב: ושהיא רחבה, שיעמדו בה כל ישראל במרחב. או טעם רחבה שיש בה רחבות, שפלה ועמק ומישור גדולים וקטנים ואין רובה הרים וגאיות.
	@22יא	<b>רש"י ד"ה מי אנכי, מה אני חשוב לדבר עם מלכים. ע"כ.</b> קצת קשה מהי תמיהה זו המיוחסת למשה רבנו ע"ה, שהרי מי כמוהו מבין כל בני ישראל מכיר את גינוני המלכות המצרית? וצריך לומר שהדגש הוא על המלה "חשוב", ומשה ענו היה מכל אדם. (פ' שמות תשמ"ח)
		<b>רש"י ד"ה וכי אוציא את בני ישראל, ...מה זכו ישראל שיעשה להם נס. ע"כ.</b> לכאורה חוזר רש"י כאן למה שאמר למעלה (ב, יד ד"ה וירא משה). (פ' שמות תשמ"ז)
		ולשון רש"י קשה - "שיעשה להם נס ואוציאם ממצרים". אם העדר הזכות הוא המכריע, למה לא יאמר: ותוציאם ממצרים. (פ' שמות תשמ"ט)
	@22יב	<b>רש"י ד"ה ויאמר כי אהיה עמך, השיבו על ראשון ראשון וכו'. דבר אחר, כי אהיה עמך וכו'.</b> יש כאן שני פירושים שונים בתכלית זה מזה. לפי הפירוש הראשון האתנחתא מחלקת את הפסוק לשתי תשובות לשתי השאלות ששאל משה לפי רש"י בפסוק הקודם, ואילו הפירוש השני זונח את הפירוש לפסוק הקודם - ומסתבר שרש"י מבין אותו כך: מי אנכי כי אלך... ומי אנכי כי אוציא וגו', והכל שאלה אחת היא - ולפיו יש כאן תשובה אחת לשאלה האחת ("מי אנכי") והיא: "כי אהיה עמך". המשך הפסוק "וזה לך האות" וגו' כבר לא שייך לתשובה אלא עניין אחר הוא, דהיינו הצלחתך המובטחת על ידי היותי עמך היא אות וסימן לקיומה של הבטחה נוספת, והיא שבמקום זה "תעבדון את האלהים" וגו'. אלא שהפירוש השני אינו עולה יפה עם טעמי המקרא, כי האתנחתא אינה במקומה. (פ' שמות תשמ"ח)
		<b>שם. ...וזה המראה אשר ראית בסנה לך האות כי אנכי שלחתיך ותצליח בשליחותי... וששאלת מה זכות יש לישראל... דבר גדול יש לי על הוצאה זו, שהרי עתידים לקבל התורה על ההר הזה לסוף שלשה חודשים וכו'.</b> כלומר העבודה בהר חורב אינה האות - כפי שאפשר היה להבין, ואכן אין זה משכנע - כי אם הזכות שבגינה יגאלו. ולכאורה זהו מה שהביא את רש"י לפרש שלא כפשוטו של מקרא. (פ' שמות תשנ"א)
		<b>שם. ...דבר אחר, כי אהיה עמך, וזה שתצליח בשליחותך, לך האות על הבטחה אחרת, שאני מבטיחך שכשתוציאם ממצרים תעבדון אותי על ההר הזה, שתקבלו התורה עליו וכו'.</b> כאן ניכר שרש"י מתקשה באות להצלחה (מתן תורה) שיבוא אחר בוא ההצלחה (הוצאת ישראל ממצרים), לפי פשוטו של מקרא - לכן הופך את הקערה על פיה, ומפרש כי עצם ההצלחה בהוצאת ישראל ממצרים היא האות לקבלת תורה בסיני, והרי גם זה אינו פשוטו של מקרא. (פ' שמות תשנ"ח)
		<b>שם. ...לסוף שלשה חודשים וכו'</b>. באשר לחשבון שלושת החודשים, ראה "שפתי חכמים" (אות ה), ואינו משכנע. (פ' שמות תשס"ו) וראה "צדה לדרך" שכתב: יגעתי ולא מצאתי מהיכן הוציא רש"י זה הלשון "לסוף ג' חודשים", כי בשמות רבה (ג, ד), אשר יסודו של רש"י בנוי עליו, לא זכר ולא פקד כלל זה הלשון. ובמהדורת ר' אברהם ברלינר ציין לשיר השירים רבה (ב, טו), שם נזכר לשון "ג' חודשים".
	@22יג	<b>"...ואמרו לי מה שמו".</b> עצם השאלה וניסוחה תמוהים לי עכשו. כלום בוחרים בה' או מכירים בו לפי שמו? (פ' שמות תשס"ג)
		והנה נראה שזוהי שאלה במקומה, ראה דברי רש"י להלן (ו, ט) ד"ה מקצר רוח, שם הוא אומר: ...ולא אמרו לי, מה שמך וכו'. (פ' וארא תשס"ג) וכן הקשה רמב"ן על אתר: הפסוק הזה אומר לך פרשני, כי לא יתכן שיאמר משה "ואמרו לי מה שמו" להיות להם אות שיאמינו בו, כי שאלת שמו ואמירתו להם אינה אות למי שלא יאמין בו מתחילה. שאם ידעו ישראל אותו השם, גם משה כהם ידע אותו, והנה ידיעתו כידיעתם ואיננה אות ומופת כלל. ואם לא שמעו בו, מה הראיה שיאמינו בדבריו כלל. והנה אחרי הודיעו את השם הגדול אמר "והן לא יאמינו לי" (להלן ד, א), ואז נתן לו אותות. ע"כ. והשיב שם: ולפי דעתי היה משה גם בעת ההיא אב בחכמה גדול במעלת הנבואה, ודרך שאלה בקש שיודיעהו מי השולח אותו, כלומר באי זו מדה הוא שלוח אליהם... והנה אמר ישאלוני על שליחותי אם היא במדת אל שדי היא שעמדה לאבות, או במדת רחמים עליונית [שם הוי'ה] שתעשה בה אותות ומופתים מחודשים ביצירה [למעלה מדרך הטבע]. וזה בעבור שאמר לו "אנכי אלהי אביך אלהי אברהם" (לעיל פסוק ו), ולא פירש שם משמותיו הקדושים כלל, ושמע משה שהבטיחו על מעמד הר סיני ומתן תורה, והוא היודע כי התורה לא תנתן בשם אל שדי הנזכר באבות רק השם הגדול שבו היה העולם, ועל כן שאל "מה אומר אלהם".
	@22יד	<b>רש"י ד"ה אהיה אשר אהיה, אהיה עמם וכו'.</b> והוא על פי דברי הגמרא במסכת ברכות (ט ע"ב): אמר לו הקב"ה למשה: לך אמור להם לישראל, אני הייתי עמכם בשיעבוד זה, ואני אהיה עמכם בשיעבוד מלכויות. אמר לפניו: רבונו של עולם, דיה לצרה בשעתה. אמר לו הקב"ה: לך אמור להם: "אהיה שלחני אליכם". (פ' שופטים תש"ן)
		ברם, קשה לי מה עתה טוב יותר לבני ישראל כשיודעים שם זה, שלא הוזכר קודם לכן בשום מקום, כלומר שם שהיה בלתי־ידוע להם עד כה, ולמה אפוא יאמינו למשה רבנו ע"ה עתה יותר? (פ' שמות תשס"ו)
	@22יח	<b>"ושמעו לקלך".</b> וראה להלן (ד, א) "ולא ישמעו בקלי", וראה שם פסוק ח "ולא ישמעו לקל האת הראשון". (פ' שמות תש"ן)
		<b>רש"י ד"ה ושמעו לקלך, ...סימן זה מסור בידם מיעקב ומיוסף וכו'.</b> בחומש "תורת חיים" העירו (הערה 96): בשמות רבה (ג, ח), רק: "מיוסף", ומסתבר, כי לא מצינו ביעקב מפורש שאמר לשון זה, אלא מצינו ביוסף שאמר זה פעמיים (בראשית נ, כד-כה) ומפרשים שאמר מה ששמע מאביו. עיין רמב"ן וחזקוני. (פ' שמות תשנ"ב)
		וראה "דעת זקנים מבעלי התוספות" על אתר שכתב: ויש מקשים שלא מצינו שאמר יעקב לשון זה דפקוד יפקוד, ולמאי דפירש רש"י בפרשת ויחי, ניחא. ע"כ. ולא מצאתי רש"י זה בפרשת ויחי. וכן ראה "שפתי חכמים" (אות ט). (פ' שמות תשנ"ו)
		<b>"אלהי העבריים".</b> ולא "אלהי ישראל" כדלהלן (ה, א), ולא ידעתי מה טעם שינו משה ואהרן מלשון הציווי. (פ' שמות תשנ"ג) וראה מש"כ שם.
		<b>רש"י ד"ה נקרה עלינו, לשון מקרה וכן וכו'.</b> ולא ידעתי, מה הטעם באמירה זו ותליית הופעת ה' לישראל במקרה. וראה "שפתי חכמים" (אות י). ולפי ראב"ע על אתר שבה"א ובאל"ף הטעם אחד, הדבר פשוט. (פ' שמות תש"ן)
		וראה ב"דעת מקרא" שהכוונה לומר לו למשה רבנו ע"ה לדבר עם פרעה לפי רמתו ולפי מושגיו, והשווה הלשון הנקוט אצל בלעם (במדבר כג, ג). (פ' שמות תשנ"א) וקדם לו "משכיל לדוד" וזו לשונו: כיון שדברים אלו נצטוה לאמרם לפרעה, לכך היו צריכין לומר לו בלשון שרגיל לשמוע, כפי מה שהיה לכל נביאים שלהם (ראה רש"י לויקרא א, א).
		ההתפשרות על "חופשה" לשלושה ימים לשם הבאת קרבנות צריכה עיון. השליחות היא - יציאה ממצרים וכניסה לארץ ישראל (<b>פרק ג:</b> ח, י, יז). והנה עוד בתוך דברי השליחות מוזכרת היציאה לג' ימים לזבוח במדבר (יח), כאילו מעין תכסיס, שהרי מיד אחר כך (כ) נאמר "ישלח אתכם", ושילוח זה הוא שחרור מוחלט, שאם לא כן, מה לי שאילת זהב וכסף וכו'. ושוב מדובר ב"חופשה" (<b>פרק ד:</b> כג) - לגבי פרעה, וביציאה מוחלטת - לגבי העם (לא). "חופשה" - לגבי פרעה (<b>פרק ה:</b> א-ג), ושחרור - לגבי העם (<b>פרק ו:</b> א, ו-ח). והנה עתה (יא ו-יג) שילוח מוחלט גם לגבי פרעה, וכן גם עדות הכתוב (כז), וכן (<b>פרק ז:</b> ב, ד), אבל שוב "חופשה" (טז ו-כו; <b>פרק ח:</b> ד, טז, כא-כה). והנה ביטויים אמביוולנטיים (דו־משמעיים) לגבי פרעה (<b>פרק ט:</b> א-ב), ושוב רק "חופשה" (יג), ושמא גם זה וגם (טז-יז) אמביוולנטי? (כח ו־לה) - אינם ברורים, אבל (<b>פרק י:</b> ג) נראה שוב כמדבר ב"חופשה", והראיה (ז-יא). (כ) - אמביוולנטי. (כד-כה) - לכאורה "חופשה", אך (כו) רומז ליציאה מוחלטת. ושוב (<b>פרק יא:</b> א-ב) - יציאה, אך לא לפרעה, ואילו (ח) גם אצל פרעה. (<b>פרק יב:</b> יז, לא) צו גירוש מוחלט מפי פרעה, אבל הסיפא וכן (לב) אמביוולנטיים, ואילו (לג) לכאורה שוב מדבר ביציאה ממש. ובהמשך - <b>(פרק יג:</b> ג) יציאה שלמה (ח-ט) יציאה שלמה (יד-טז) יציאה שלמה (יז) אמביוולנטי. <b>(פרק יד:</b> ה) חופשה (יז) יציאה שלמה - סוף. (פ' יתרו תשמ"ט) על כך השיב הרב איתן שנדורפי שי' שהאיזכורים המתחלפים מבטאים את הבלבול שיצרו משה ואהרן בבית פרעה. לעומת זאת, בני ישראל ידעו שמדובר בשילוח מוחלט, מכל מקום שמרו הסוד (ראה ראב"ע הקצר יא, ד). מטרת הבלבול היתה לגרום למצרים לרדוף אחרי בני ישראל, ובכך לגרום להם עצמם להיות אחראים למפלתם המבישה (ראה דרשות הר"ן סוף דרוש יא). וראה מש"כ להלן (ה, א) באריכות.
	@22יט	<b>רש"י ד"ה לא יתן אתכם מלך מצרים להלך, אם אין אני מראה לו וכו'.</b> נראה לי שצריך להוסיף בסוף ד"ה: וגו', שהרי רש"י מפרש את הסיפא של הפסוק. (פ' שמות תשמ"ט)
		ושמא יש מקום לבטל את ד"ה "לא יתן" שבא אחר כך, או שמא להוסיף שם: וגו'? (פ' שמות תשנ"א) וראה סידורו של ר' יצחק הלוי את רש"י זה בחומש רש"ר הירש.
		<b>רש"י ד"ה לא יתן, לא ישבוק, ...ויש מפרשים ולא ביד חזקה וכו'.</b> לפי פשוטו של מקרא הכוונה היא שפרעה לא ישלח את ישראל, אף לא ביד חזקה, אך רש"י מפרש באופן אחר כי להלן (ו, א; יג, ט) מפורש שביד חזקה הוציאנו ה' ממצרים. ושני פירושים ברש"י: (א) "ולא ביד חזקה" - אם לא ביד חזקה, (ב) בשם רבי יעקב בן מנחם - לא ישלח פרעה את ישראל בעבור ידו החזקה (ידו של פרעה). (פ' שמות תשמ"ז)
	@22כב	<b>רשב"ם ד"ה ושאלה, במתנה גמורה וחלוטה.</b> ולכאורה מפרש כך כדי לענות על שאלת מוסריותה של שאלה זו. וראב"ע כתב לעומתו: ויש מתאוננים ואומרים כי אבותינו גנבים היו. ואלה הלא יראו, כי מצוה עליונה היתה. ואין טעם לשאול למה, כי השם ברא הכל, והוא נתן עושר למי שירצה ויקחנו מידו ויתננו לאחר. ואין זה רע, כי הכל שלו הוא. ע"כ. ותמוה שעניין זה חוזר עוד פעמיים (להלן י, יב ו-יב, לה), אחרי שנרמז כבר בבראשית (טו, יד). ומתביעת המצרים לפני אלכסנדר מוקדון (סנהדרין צא ע"א) נראה ברור שחז"ל הבינו את משמעותה של המלה "ושאלה" כפשוטה, ושלא כרשב"ם. (פ' בא תשל"ט) ור"ע ספורנו כתב: ונצלתם את מצרים - אף על פי שתקבלו הכל מהם דרך השאלה, ותהיו חייבים להחזיר, הנה תקנו אחר כך את הכל בדין, ברדפם אחריכם להלחם בכם ולשלול את שללכם. כי אמנם כאשר מתו באותה המלחמה, כי ה' נלחם, היה בדין מדה כנגד מדה כל שלל הרודפים לנרדפים, כמנהג בכל מלחמה.
		<b>רש"י ד"ה ומגרת ביתה, מאותה שהיא גרה אִתה בבית. ע"כ.</b> משמע מכאן שאמנם היו ישראל מרוכזים בחבל גושן, אך שם התגוררו יחד עם המצרים, וכפי שרש"י מציין להלן (יט, ד ד"ה ואשא אתכם) "שהיו ישראל מפוזרין בכל ארץ גושן". ואמנם קצת קשה שעם עבדים בזוי היה גר בשכנות קרובה ביותר - באותו הבית - עם המצרים העשירים בעלי הכסף והזהב. ונראה שזהו הדבר היחיד שנשאר ממעמדם של בני ישראל, כאשר ירדו למצרים עם יעקב אביהם, והושיבם יוסף בארץ גושן (בראשית מה, י) והיא "טוב ארץ מצרים" (שם, יח) ובוודאי לא היתה בלתי־מיושבת. (פ' יתרו תשמ"ט)
		ואולם להלן (ח, יח) "והפליתי ביום ההוא את ארץ גשן אשר עמי עמד עליה" וגו', משמע שלא היו שם מצרים, שאם לא כן צריך לומר שהמצרים שבגושן נצלו ממכת הערוב בזכות שכניהם בני ישראל. וכן להלן (ט, כו) במכת ברד "רק בארץ גשן אשר שם בני ישראל, לא היה ברד". אבל להלן (יב, יג) שוב משמע שהיו מתגוררים שם במעורב, ולשם כך נחוצה היתה נתינת הדם על המשקוף ועל מזוזות פתחיהם של ישראל. וקצת קשה שלהלן (יד, ז) מביא רש"י דברי רבי שמעון (בן יוחאי) "כשר שבמצרים הרוג" וכו' כתשובה לשאלה במכילתא, מנין היו בהמות לרכב מצרים שרדף אחר בני ישראל, והרי יכול היה להשיב בפשטות - בהמתם של תושבי ארץ גושן המצרים, שבהמתם לא לקתה לא במכת הערוב ולא במכת הברד. (פ' בשלח תשמ"ט)
		ולמעלה (א, ז) כתב הנצי"ב בפירושו "העמק דבר" שבארץ גושן אכן היו ישראל בלבד, אך יחד עם זאת היו מבני ישראל שהתפזרו בכל ארץ מצרים. (פ' שמות תשנ"ח) וראה מש"כ להלן (ט, י; שם, כו).
		<b>"...כלי כסף וכלי זהב ושמלת".</b> וראה דברי רש"י להלן (יב, לה ד"ה ושמלות) "...והמאוחר בפסוק חשוב". וקצת קשה, מה חשיבותם של בגדי מצרים, ומה בדבר שעטנז, ומה בדבר מצוינותם של בני ישראל במצרים שלא שינו - בין היתר - את לבושם? (הערת הגר"א נבנצל שליט"א: באשר לאיסור שעטנז, צ"ע אם השתמשו המצרים בצמר של אלהיהם).
		והנה המאמר "בזכות ד' דברים נגאלו אבותינו ממצרים - שלא שינו שמותם, לשונם, ולא דברו לשון הרע ולא היה בהם פרוץ בעריות" מופיע במקבילות רבות - מכילתא בא ה; תנחומא פרשת בלק טז; במדבר רבה כ, כב; שיר השירים רבה ד, יב; שוחר טוב קיד; תנא דבי אליהו רבה פרקים י, כד ו־כז; פרקי דרבי אליעזר פ' מח - וצריך לבדוק בכולם. וכשהיינו בשבת פרשת וארא אצל רוני ודינה שי' ראיתי בבית הכנסת שם ב"תורה שלמה" של ר' מנחם מנדל כשר (במילואים לפרשת וארא עמ' קטז אות ב) הערה שלפיה האמור במדרש לקח טוב - שלא שינו שמלותם וכו' אינו אלא שיבוש, שנוספה אות למ"ד לתיבת שמותם. ולפי זה יורדת לפחות הקושיה מחז"ל, אף כי עצם החשיבות המיוחסת כאן לבגד המצרי עדיין תמוהה. (פ' בשלח תשמ"ט) וראה מהרש"ל שוודאי היו הכסף והזהב שווים יותר מן השמלות, והראיה - שלא הזהיר ה' את ישראל שישאלו שמלות, אלא כסף וזהב בלבד (יא, ב) לקיים בהם "ואחרי כן יצאו ברכוש גדול" (בראשית טו, יד), אבל חשובות היו השמלות בעיני המצרים כי היו יודעים שישראל מצוינים בלשונם ומלבושם, ואם־כן בוודאי ישנו הבגדים כפי מנהגם. אף־על־פי־כן נאלצו המצרים להשאיל השמלות, ובכך חשיבותן.
		ואין אני יודע סיבה למה אין רש"י מדגיש את חשיבות השמלות כבר בפסוקנו, ומחכה בהבאת המדרש עד פרק יב. (פ' שמות תשס"ד)
@11ד	@22ב	<b>"מַזה בידך ויאמר מטה"</b>. כאן מוזכר מטה משה לראשונה. משבדקתי את יתר המקומות שבהם מוזכר בפרשת יציאת מצרים, ראיתי שכל העניין צריך עיון רב, כי הקושיות מרובות:
		(א) להלן (יז) נצטווה משה "ואת המטה הזה... אשר תעשה בו את האתת" ואכן כך עשה - "ויקח משה את מטה האלהים" (ל). והנה למעשה לא השתמש בו משה אלא במכת הברד (ט, כג) ובמכת הארבה (י, יג) ובשתיהן לא נצטווה להשתמש במטה כלל אלא נאמר "נטה ידך".
		(ב) במופת התנין שלפני פרעה (ז, ט) ברור שהיה שימוש במטה אהרן, הן בציווי, הן במעשה (יב).
		(ג) במכת הדם (ז, טו) נצטוה משה לקחת את המטה - "והמטה אשר נהפך לנחש תקח בידך", ולכאורה זהו המטה המוזכר בסנה (ד, ב-ד), ולא זה שמוזכר בפרשה זו (ז, ט), אף כי תנין - נחש הוא. ואכן אומר משה אל פרעה "אנכי מכה במטה אשר בידי", אבל בשעת הביצוע נצטוה משה לומר לאהרן "קח מטך ונטה ידך" (יט), ואמנם "וירם במטה" (כ) [לא ברורה בי"ת השימוש].
		(ד) במכת הצפרדע (ח, א) הציווי הוא להשתמש במטה אהרן - "נטה את ידך במטך", אבל אהרן מטה את ידו (ב).
		(ה) בדומה במכת הכינים (ח, יב), ואהרן מטה את ידו במטהו (יג), והרי זה ביטוי קשה.
		(ו) במכת הברד (ט, כג) ובמכת הארבה (י, יג) אין ציווי להשתמש במטה, אבל משה משתמש במטהו שלו. ואין "מטה" נזכר עוד בכל פרשת יציאת מצרים. (פ' בא תשמ"ח) וראה ראב"ע להלן (פסוק יז) שמנה בין המכות שנעשו על־ידי המטה גם את מכת חושך. ובחומש "תורת חיים" העירו (הערה 49): אמנם במכת חושך לא נזכר המטה, וראב"ע למד מן הכתוב: "נטה ידך", שהכוונה במטה שבידו, כמו במכת ברד, שנאמר: "נטה את ידך", ואחר כך כתוב "ויט משה את מטהו" (ט, כב-כג). ולהלן (פסוק כ) כתב: ומטה האלהים הוא מטה משה והוא מטה אהרן, כי בידו היה כאשר עשה בו האותות. וראה גם דבריו להלן (ז, ט) באשר לבי"ת השימוש - "וירם במטה" (ד, כ) וגם להלן (ח, ב; יט, כב). גם הנצי"ב נדרש לשאלה זו להלן (ז, ט, טו, יז; יז, יא) (הראני ר' גרשון באס שי').
		<b>רש"י ד"ה מַזה בידך, לכן נכתב תיבה אחת, לדרוש מִזה שבידך (מ"ם חרוקה) אתה חייב ללקות, שחשדת בכשרים. שם, ג ד"ה ויהי לנחש, רמז לו שסיפר לשון הרע על ישראל וכו'. שם, ו ד"ה מצרעת כשלג, ...רמז לו שלשון הרע סיפר באומרו, לא יאמינו לי וכו'.</b> יתכן שהיה משה רבנו צריך להודות על לשון הרע כבר אחר הרמז הראשון, ומשלא הודה באה עליו הצרעת בגופו, וכדברי רמב"ם בסוף הלכות טומאת צרעת. ברם, אצל מרים (במדבר יב, י) לא היה כך, אלא מיד היתה מצורעת בגופה. (פ' שמות תשל"ג) בשמירת הלשון (ח"ב, יג) כתב מרן החפץ חיים: ויש להבין, הרי כבר קיבל עונשו בפחד המוות מפני הנחש, שנס מפניו. אלא שהתביעה היתה על שני דיבורים, שאמר: "והן לא יאמינו לי ולא ישמעו בקלי" (ד, א). ובאמת לא כן היה, בשני הדברים, דכתיב: "ויאמן העם, וישמעו" (ד, לא). ולכן לקה בכפליים מפני הדיבור הכפול. ולמדנו שהעונש בא על כל דיבור ודיבור, ועל כל פרט בלשון הרע.
		<b>רש"י ד"ה מזה בידך, ...אתה חייב ללקות שחשדת בכשרים. ע"כ.</b> ולהלן (ו, ט) מוסר הכתוב במפורש "ולא שמעו אל משה" ואיפה אפוא החשד בכשרים, והרי כן היה, כדבריו - מנהיג שמכיר את עמו. (פ' שמות תשס"ו) ראה דברי מרן החפץ חיים המובאים בפסוק הבא.
	@22ג	<b>רש"י ד"ה ויהי לנחש, רמז לו שסיפר לשון הרע על ישראל וכו'.</b> ולא ידעתי איזה לשון הרע הוא זה, והרי לשון הרע הוא בהכרח על לשעבר, ואילו משה רבנו ע"ה מביע חשש באשר עתיד לקרות - שמא לא יאמינו. ואפילו אם יותר בביטחה, ודאי לא יאמינו, לכאורה אין זה אלא חשש. וצ"ע. (פ' שמות תשנ"ז)
		וראה להלן (ו, ט) שהחשש אכן התממש! (פ' שמות תשס"ו) וכך כתב מרן החפץ חיים (שמירת הלשון ח"ב, יג): לכאורה מה זה שהקפיד עליו הקב"ה, הלא היה צריך לשאול דבר זה? ושמעתי מפי הגאון ר' אליהו שיק ז"ל, שההקפדה היתה על שאמר: "הן לא יאמינו לי", שהוא דבר מוחלט, והיה לו לומר: פן לא יאמינו לי - כדבר ספק.
		<b>שם. ...ותפש אומנותו של נחש. ע"כ.</b> והוא בשמות רבה (ג, יב). ולא ידעתי מהו לשון הרע אצל הנחש, והרי בוודאי הרמז לאמור בפרשת בראשית. (פ' שמות תשנ"ט) וראה "שם אפרים" שהנחש דיבר לשון הרע על בוראו, שנאמר: "כי יודע אלהים כי ביום אכלכם ממנו ונפקחו עיניכם והייתם כאלהים יודעי טוב ורע" (בראשית ג, ה), וראה רש"י־מדרש שם, שהיתה טענת הנחש כי אכל ה' מעץ זה וברא את העולם. נמצא שהיה הנחש ראשון לבעלי לשון הרע.
	@22ד	<b>"שלח ידך ואחז בזנבו... ויהי למטה בכפו".</b> שינוי הלשון יד־כף קצת תמוה, ולא ראיתי מעיר אלא ב"דעת מקרא". (פ' שמות תשנ"ט) וראה "העמק דבר" על אתר שמשה החזיק בזנב הנחש בחוזק ולא רק אחז אחיזה רפה כפי שניתן היה לשמוע מהציווי, ובכך הראה תשובתו על הניסה, וכן לשון "בכפו" באה להדגיש שהחזיק במלא כפו.
	@22ז	<b>רש"י ד"ה ויוצאה מחיקו והנה שבה וגו', מכאן... שהרי בראשונה</b> (כלומר בפעולה־ בהוצאה הראשונה) <b>לא נאמר מחיקו. ע"כ.</b> כלומר הפעולה השנייה, ההיטהרות מן הצרעת, היא המדה הטובה, והיא מיידית, ברגע הוצאת היד מן החיק. (פ' שמות תשנ"ז)
	@22ח	<b>רש"י ד"ה והאמינו לקל האת האחרון, ...שהמזדווגין להרע להם וכו'.</b> וקשה לי, והרי רק הביע חשש שלא יאמינו, ואין זה לשון הרע ובוודאי לא מעשה להרע להם. וראה מה שכתבתי למעלה (פסוקים ב, ג, ו). (פ' שמות תשס"ו)
	@22ט	<b>"...ולא ישמעון לקלך".</b> ולעומת זה (וגם ג, יח; ד, יח) - "ולא ישמעו בקלי", ושניהם - בבי"ת ובלמ"ד - באותו המשמע. (פ' שמות תשנ"ד)
	@22י	<b>"גם מאז דברך"</b>. ראה "העמק דבר" שכתב: אפילו משעה שנפתחו עיני ודעתי בהיותי נדבר את ה' (כשנגלית אלי בסנה) איני מוצא עצמי ראוי לכך. (פ' שמות תשנ"ז)
	@22יא	<b>רש"י ד"ה מי שם פה, מי למדך לדבר וכו'.</b> וראה למעלה (ב, טו ד"ה ויבקש להרג וגו'). ומשמע המלה חרש במקרא טעונה הבהרה, וראה גיטין עא ע"א, וראה תוספות חגיגה ב ע"ב ועוד מקומות הרבה. וצריך לעיין באנציקלופדיה התלמודית. מכל מקום משמע מן המדרש הנ"ל שחרש רק אינו שומע. (פ' שמות תשמ"ז) וכך בערך "חרש" שבאנציקלופדיה התלמודית: חרש הוזכר בהלכה בשני מובנים: (א) אדם שאינו שומע ואינו מדבר, שהשוו אותו לשוטה וקטן, שאינם בני דעת וכו'. (ב) אדם המדבר ואינו שומע, שתחילתו היה פיקח עד שלמד לדבר ואחר כך נתחרש, וכן אמרו (תוספתא תרומות א): המדבר ואינו שומע זהו חרש, שומע ואינו מדבר זהו אלם, שנאמר: "ואני כחרש לא אשמע וכאלם לא יפתח פיו" (תהלים לח, יד), וזה וזה הרי הם כפיקחים לכל דבריהם, אלא שדנו בהם לענין מצוות ודינים התלויים בשמיעה או בדיבור וכו'. ועיין שם עוד.
	@22יג	<b>רש"י ד"ה ביד תשלח, ...ד"א ביד אחר שתרצה לשלוח... ולהיות גואלם לעתיד וכו'.</b> הלשון "להיות גואלם לעתיד" תמוה, וצ"ע. (פ' שמות תשנ"א) ויונתן בן עוזיאל תרגם: שלח כדון שליחותך ביד פנחס דחמי למשתלחא בסוף יומיא (שלח נא שליחותך ביד פנחס שראוי להשלח בקץ הימים). וב"פירוש יונתן" שם: פירוש שראוי להיות משולח לימות המשיח, דסבירא ליה פנחס הוא אליהו, שיבוא לפני יום הגדול ויהיה מבשר. ולעניות דעתי נראה דייק מדכתיב שלח "נא" ובו כתוב (מלכים ב' ב, ט) ויהי "נא" פי שנים ברוחך וגו' וק"ל.
	@22יד	<b>"...הלא אהרן אחיך הלוי...".</b> אין הכתוב מספר לנו דבר על היחסים בתוך משפחת עמרם, להוציא מסירות האם יוכבד לבנה והאחות מרים הגדולה - למשה אחיה. כאן מופיע אהרן לראשונה כאח, וההנחה היא שאמנם יש יחסי אחוה בין שניהם, שאם לא כן, לא יכיר את אחיו שיצא את מצרים לפני שנים רבות, ומן הסתם אף לא קיים יחסים הדוקים עם בית אביו כאשר גדל בבית פרעה. (פ' שמות תשנ"ו)
		באשר לכינוי "הלוי" ראה ראב"ע על אתר שכתב: וטעם "הלוי", שכן היה נודע בישראל הנביא הלוי כי היו בהם אחרים ששמם כשמו (ששמם היה אהרן). (פ' שמות תשנ"ט)
	@22טז	<b>רש"י ד"ה ודבר הוא לך, ...וזה יוכיח על כל לך ולי... שכולם לשון על הם. ע"כ.</b> הפירוש וההוכחה מבוארים ב"שפתי חכמים" (אות ב). (פ' שמות תשס"ו)
	@22יח	<b>"אלכה נא ואשובה אל אחי".</b> בין אם נפרש "ואשובה" כמוסב על מדין ובין כמוסב על "אל־אחי", מכל מקום קשה שמשה מתאר מסע זה לפני חותנו כמעין "ביקור־קרובים", אף כי הוא לוקח את משפחתו עמו, כלומר אינו מספר לו מאומה על השליחות שהוטלה עליו. וגם יתרו עונה לו בלשון יחיד, "לך לשלום", וזה צ"ע. (פ' שמות תשמ"ח) וראה "אור החיים" הק' שכתב: ולא גילה לו דבר השליחות, כי לא אמר לו ה' "לאמר". ואמרו "בתורת כהנים" שכל שלא אמר לו "לאמר" הרי הוא בבל תאמר (ראה יומא ד ע"ב). וב"מדרש הגדול" (מובא ב"תורה שלמה" על אתר. וראה שם אות צו) נאמר: למה לא הגיד לו בדבר, אמר, לא אמר לי הקב"ה להוציא את ישראל אלא על תנאי מתוך תשובה, שמא חס ושלום לא יעשו תשובה, ויגרום החטא שלא יצאו ונמצאתי משקר בדברי המקום, אלא יהיה הדבר סתום וסוף מילתא עבידא לאגלויי. וראה שם עוד. והנצי"ב ב"העמק דבר" כתב: והיינו שכבר ידע משה ממה שאמר לו ה' (פסוק טו) "והוריתי אתכם" וגו', שלא תהיה הגאולה מיד בסירוב הראשון, ואם כן היה בדעתו לשוב אחר כך למדין ולילך עתה בעצמו בלי אשתו ובניו, שהרי ירא מהאנשים המבקשים נפשו, משום הכי אמר ליתרו שילך לשעה. ולא גילה לו שהולך בשליחות הגאולה, שאין בזה תועלת להודיעו, על כן אמר לו "לראות את אחיו", והרי גם זה אמת שהיה רואה שלום בית אביו.
		ולא פחות קשה לשון "ואראה העודם חיים", שהרי ידע כי הם חיים, לפי שהוטל עליו לגואלם. ושמא ב"אחי" הכוונה לאהרן ומרים? (פ' שמות תשמ"ט) וראה דברי "העמק דבר" שהבאנו בדיבור הקודם.
		ועל כך, שאהרן בחיים הרי ידע מפי ה' (יד-טז). (פ' שמות תשנ"ז)
		<b>רש"י ד"ה וישב אל יתרו חותנו, ליטול רשות, שהרי נשבע לו, שלא יזוז ממדין כי אם ברשותו.</b> והשבועה עצמה נרמזת למעלה (ב, כא רש"י ד"ה ויואל, ...ומדרשו, לשון אלה, נשבע לו שלא יזוז ממדין כי אם ברשותו). (פ' שמות תשל"ט)
		דומה שפסוקנו, מקומו אחר פסוק יט, ואכן ראב"ע לפסוק יט מפרש "ויאמר ה'" כעבר רחוק, כלומר כבר אמר כך קודם לכן<b>,</b> וכך נראה לומר. (פ' שמות תשנ"ו) וראה רמב"ן לפסוק יט.
	@22יט	<b>"ויאמר ה' אל משה במדין לך שב מצרים" וגו'.</b> לשם מה צו נוסף זה אחר שכבר נצטווה קודם לכן (יב ו-יד)? (פ' שמות תשמ"ח)
	@22כ	<b>"ויקח משה את אשתו ואת בניו" וגו'.</b> "בניו" לשון רבים, כלומר גרשום ואליעזר, זה שנולד זה עתה. ויצויין שעד כה לא סופר על לידתו. (פ' שמות תשנ"א)
		לקיחת המשפחה למצרים, בית העבדים, עשויה היתה לשמש עידוד לבני ישראל המשועבדים - להוכיח את בטחונו של משה רבנו ע"ה שאכן הגאולה קרובה (ראה רמב"ן לפסוק יט). ואם כן, הרי כולם, כולל התינוק אליעזר, שלוחי מצוה היו, ולמה יזוקו? לזה נדרש "אור החיים" הק' (בפסוק כד), וכך כתב: "ויבקש המיתו" - אמר "ויבקש", אולי כי לצד שהיה שליח מצוה היה לו מונע, על דרך אומרם ז"ל (פסחים ח ע"ב): שלוחי מצוה אינן ניזוקין. והמצוה שהיה עסוק בה, קנה לו בה פרקליט אחד והוא המלוהו והשומר אותו ומנעו למשחית בל קרוב אליו. ואולי כי לזה נתכוין באומרו "בדרך במלון", לומר שלא היה עוסק בהליכת המצוה אלא במלון, ולזה הוא שבקש המיתו. ואף על פי כן היה לו מונע, כי סוף כל סוף חשוב כשלוחי מצוה גם בזמן ההוא וכו'. ודברי "אור החיים" הק' שבשעת מנוחה במלון לא היו שלוחי מצוה אינם נראים, שכן מצינו כמה פעמים, שגם בשעת מנוחה נחשב אדם שליח מצוה כשהוא בדרכו. (פ' שמות תשנ"ו) וראה "ישמח משה" על "אור החיים" הק' (הערה 29) שהעיר: ראה תוספות ד"ה שלוחי מצוה (סוכה כה ע"א), שם מבוארת שיטת רש"י שכל הכנה למצוה נכללת בגדרי שלוחי מצוה ופוטרת את העוסק בה מקיום מצוה באותו זמן. מאידך גיסא, שיטת תוספות היא, שהכוונה פוטרת מקיום מצוה דווקא אם יקיים מצוה באותו זמן, באופן שיהיה כל כך טרוד עד שלא יוכל לקיים את המצוה שהוא שלוח לעשותה.
		עוד קשה לי, למה החזיר משה רבנו ע"ה את אשתו ובניה, ואין הכתוב מספר על שילוחיה אלה אלא להלן (יח, ב)? (פ' שמות תשס"ג) הערת הרב איתן שנדורפי שי': על החזרת משה את ציפורה והבנים למדין כתב רמב"ן על אתר: (א) יתכן זה כי בעבור שנימול אליעזר, לא היה יכול להביאו בדרך עד שיתחזק הילד ולא רצה לעכב שליחותו של הקב"ה. (ב) אפשר שהלכו למצרים וכאשר נתעכבו שם, נכספה [ציפורה] אל אביה ושלחה עם הבנים. ע"כ. נראה שהכתוב לא רצה לציין עובדה זו כיון שנבעה מצרכים פרטיים. וכך דרכו של הכתוב, שמאריך דווקא בסיפור הדברים שיש בהם ערך מהותי לדורות, כפי שכתב רמב"ם (מורה נבוכים ג, נ): דע כי כל ספור שתמצאהו כתוב בתורה הוא לתועלת הכרחית בתורה, אם לאמת דעת שהוא פינה מפינות התורה, או לתקון מעשה מן המעשים, עד שלא יהיה בין בני אדם עול וחמס. ע"כ. וראה מש"כ להלן (פסוק כז).
		<b>רש"י ד"ה על החמר, חמור המיוחד, שחבש אברהם לעקידת יצחק והוא שעתיד מלך המשיח להגלות עליו, שנאמר (זכריה ט, ט) עני ורכב על חמור.</b> מעולם לא הבנתי, מה חשיבותו של חמור דווקא לעניינים אלה, ולמה וכיצד זה "הוא החמור". (פ' שמות תשמ"ז)
		ומכל מקום, גם זה מן המקרים שבהם רש"י מעדיף סיפור נסי על הפשט הפשוט, ועדיין אין לי תשובה מוסמכת לעניין זה. (פ' שמות תשנ"ג)
		והנה בדפי "שבת בשבתו" ראיתי שציטטו מדברי המהר"ל (חידושי אגדות ג עמ' רטו): "לפיכך יש לו לרכב על חמור כמשמעו ולא על סוס, מפני שהוא (החמור) נקרא חמור על שם החומר, ומשיח הוא רוכב על החומר, ולכן ראוי שיהיה רוכב על החמור". וב"גבורות ה'" (עמ' קיד): "...שזה משה שהוא רוכב על החומריות מתנשא עליה ורוכב עליה לפי שהוא נעלה מן החומר". זה טוב לשאלה באשר לרכיבה על חמור בדווקא, אך עדיין לא באשר לאותו החמור הזקן! (פ' שמות תשנ"ג) וראה "גור אריה" על אתר שכתב: ואין הפירוש שהחמור היה חי כל כך, אלא שבבין השמשות הושם בכח העולם להוציא רכיבה זאת אל הפועל, כי ענין רכיבה זו היה ענין אלקי מאוד, הוא ההעלות על העולם.
		ולמה זה חמורו של אברהם אבינו ע"ה? (פ' שמות תשנ"ח) וראה "גור אריה" על אתר שכתב: תמצא דברים באברהם ובמשה ובמלך המשיח מה שלא תמצא בשום בריאה, ונתייחדו בדבר מעלה וכו'. עיין שם. על כך הוסיף ר' שמואל עמנואל שי' שאולי מטרת המדרש ליצור חיבור בין שלושה אירועים מרכזיים בתולדות עם ישראל - עקידת יצחק, יציאת מצרים והגאולה העתידה והסופית.
		<b>רש"י ד"ה וישב ארצה מצרים, ויקח משה את מטה, אין מוקדם ומאוחר וכו'.</b> וראה דברי "שפתי חכמים" (אות ד). ולא ידעתי מה צריך כל זה, שהרי אפשר לומר פשוט - ויקח, קודם לכן, את מטה האלהים, שהרי כך נצטוה (יז). ואף אפשר כך: במשך המסע עד מצרים היה המטה בין המטלטלים, ועם בואם למצרים נטלו לידו, כי רק כאן ישתמש בו. (פ' שמות תשנ"ד)
		גם לא ידעתי מי רשאי לפרש על ידי "אין מוקדם" וכו', וכך אמרו לי כמה חכמים: עקרונית רשאי כל אחד לפרש קושי על פי "אין מוקדם ומאוחר", מלבד שלא יתנגש עם הלכה. (פ' שמות תשנ"ו) וראה רמב"ן לספר במדבר (טז, א) שכתב: ...וזה מדעתו של רבי אברהם שהוא אומר במקומות רבים אין מוקדם ומאוחר בתורה לרצונו. וכבר כתבתי (לעיל ט, א) כי על דעתי כל התורה כסדר זולתי במקום אשר יפרש הכתוב ההקדמה והאחור, וגם שם לצורך ענין ולטעם נכון.
		ומעניין שרש"י מבחין כאן, לכאורה, בין "אין מוקדם ומאוחר בתורה", כלומר לבין פסוקים וקטעים ואולי גם פרשיות שלמות, ובין "אין מוקדם ומאוחר במקרא", כלומר בתוך פסוק אחד, כמו כאן. (פ' שמות תשנ"ח) וראה הערה 24 בחומש "תורת חיים": שמאמר "ויקח משה את מטה האלהים בידו" הוא קודם "ויקח משה את אשתו וכו' וישב ארצה מצרים", כי לא יתכן לומר כי אחר שהלך למצרים שב ולקח את המטה. ואם תאמר: לימא "ויקח" - כבר לקח, יש לומר: שרש"י ז"ל אינו סובר שיהיה שום ו"ו משמש במקום "וכבר" וכו' (רא"ם). והמבואר מלשון "דברי דוד", דמדייק מלת "מדוקדקים" שברש"י, כלומר שאין מדוקדק המוקדם והמאוחר כאן אלא מקרא מסורס הוא, והכוונה - וכבר לקח.
	@22כא	הלשונות: חזק, קשה, כבד באים במשמע אחד, אך קשה לדעת, למה באות הוואריאציות השונות. על כל פנים הרי כאן רשימת הפסוקים: <b>לפני המכות:</b> (ד, כא) ואני אחזק את לבו, (ז, ג) ואני אקשה את לב פרעה. <b>אחרי מופת התנין:</b> (ז, יג) ויֶחֱזַק לב פרעה, (ז, יד) כָבֵד. <b>במכת דם:</b> (ז, כב) ויחזק לב פרעה. <b>אחרי מכת צפרדע:</b> (ח, יא) והכבד את לבו. <b>אחרי מכת כינים:</b> (ח, טו) ויחזק לב פרעה. <b>אחרי מכת ערוב:</b> (ח, כח) ויכבד פרעה את לבו. <b>אחרי מכת דבר:</b> (ט, ז) ויִכְבד לב פרעה. <b>אחרי מכת שחין:</b> (ט, יב) ויחזק ה' את לב פרעה. <b>אחרי מכת ברד:</b> (ט, לד) ויַכבד לבו, (ט, לה) ויֶחזק לב פרעה. <b>לפני מכת ארבה:</b> (י, א) כי אני הכבדתי את לבו. <b>אחרי מכת ארבה:</b> (י, כ) ויחזק ה' את לב פרעה. <b>אחרי מכת חושך:</b> (י, כז) ויחזק ה' את לב פרעה. <b>לפני מכת בכורות:</b> (יא, י) ויחזק ה' את לב פרעה. <b>לפני קריעת ים־סוף:</b> (יד, ד) וחזקתי את לב פרעה, (יד, ח) ויחזק ה' את לב פרעה. (פ' שמות תשנ"ז) ראה מלבי"ם לפסוקים כב-כג שמבחין בין הלשונות, לאחר שעוסק בשאלת מניעת הבחירה העולה מהכבדת לב פרעה על ידי ה', וזו לשונו: בזה נתקשו כל המפרשים - איך יתכן שה' יחזק את לבו וישלול ממנו הבחירה, ואם עשה לו כן, איך הענישו בעבור זה אחר שהוא משולל הבחירה. ויאמר הרמב"ם בספר המדע (הלכות תשובה ו, ג) ובפירוש אבות (שמונה פרקים, הפרק השמיני), שאפשר שיחטא אדם חטאים גדולים עד שיהיה משפטו למנוע ממנו הבחירה כדי שימות ברשעו... ולדעתי כבר גלה ה' עקר הטעם בזה במה שאמר "ואני ידעתי כי לא יתן אתכם מלך מצרים להלוך ולא ביד חזקה", ה' הבוחן לבב ידע רוע לב פרעה ורשעתו שלא יתן אותם להלוך, ולא שה' יכריחהו לזה ביד חזקה שיהיה בזה משולל הבחירה, כי יעשה זה מצד בחירתו... ולכן חזק ה' את לבו שלא ירך לבבו מפני היסורים ונשאר על בחירתו כאילו אינו סובל מכות ומוסר אכזרי, ומה שלא שלחם תחילה וכן מה ששלחם בסוף הכל היה מתיחס לבחירתו החפשית. <b>ונמצא בפרשה ג' לשונות:</b> "ואני אחזק את לבו", ולקמן (ז, ג) "ואני אקשה את לב פרעה", ולקמן (י) "כי אני הכבדתי את לבו". <b>חוזק הלב</b> - הוא שלא ירך לבו מפני המכות, ולפעמים חזק את לבו בעצמו כמו בתנין ובדם, ולפעמים חזק ה' את לבו לסבול המכה כמו בשחין ובארבה ובחשך, <b>והכבד את לבו</b> - הוא בעת שלא היה יכול להחזיק את לבבו וירא מהמכה, רק אחר שראה שהלכה המכה הכביד את לבו וחשב שלא יכהו עוד, <b>ומקשה את לבו</b> - הוא בעת ההתראה, שאף שהתרה בו במכה חדשה שאז היה לו לירא מן העתיד, הקשה לבו לחשוב שלא תבא המכה עליו, כמו שכתוב "אשרי אדם מפחד תמיד ומקשה לבו יפול ברעה" (משלי כח, יד), וה' <b>חזק את לבו</b> - בעת המכה, <b>והכביד לבו</b> - בסור המכה, <b>והקשה לבו</b> - בעת ההתראה עד שלא פחד מן המכה, ובכל זאת נשאר תמיד בידו הבחירה לשמוע לדבר ה' ולשלחם, שבחירה זו לא שלל ה' ממנו, ולכן נענש כדין על שלא שלחם בבחירתו. וראה גם מלבי"ם להלן (ח, י; ט, לג). (הראני בנימין רוזנברג שי')
	@22כד	<b>רש"י ד"ה ויבקש המיתו, למשה, לפי שלא מל את אליעזר בנו. ועל שנתרשל, נענש עונש מיתה. תניא אמר רבי יוסי, ח"ו לא נתרשל וכו'.</b> ברייתא היא במסכת נדרים (לב ע"א), והרי זו דוגמא שאין תורה חתוכה (ירושלמי סנהדרין פ"ד ה"ב - אמר רבי ינאי: אילו ניתנה התורה חתוכה לא היתה לרגל עמידה). משה רבנו ע"ה היה בדילמה בין שתי מצוות, ומכל מקום לא היה צריך לעסוק בעסקי מלון, יחליט בדילמה אשר יחליט. והשווה לדברי ר' נתן צבי פינקל - הסבא מסלבודקא - שהבאתי בספר בראשית (לב, כג) על "דינה היכן היתה?" שהיה לפחות צריך להיאנח בכל מכת פטיש כשסגר עליה את התיבה. (פ' שמות תשמ"ז)
		וראה "שפתי חכמים" (אות ו), אך עדיין קשה לי, וכי על זה - על עיסוק במלון תחילה - מגיע עונש מיתה? (פ' שמות תשנ"ד) ראה מלבי"ם על אתר שכתב: ...ולשון "ויפגשהו ה'" מוקשה מאוד. והנראה כי משה היה תמיד דבוק עם ה' וה' היה עמו, רק בדרך הזה נטרד בעניני המלון ונפסק מן הדבקות עד שלא היה עם ה' רק היה במלון, ופירוש "ויהי בדרך במלון", שבדרך היה משה במלון מתעסק בעניניו נפרד מהדבקות, עד כי "ויפגשהו ה'", שה' שבא אליו היה דומה כאילו פגש אותו במקרה... ומשה לא היה מוכן אז אל הנבואה מהיותו טרוד במלון, ולכן נתרשל גם כן מן המצוה שלא היה עושה זה אם היתה השכינה שרויה עליו אז, ועל ידי כך "ויבקש המיתו", ...ואמר במדרש מלאך של רחמים היה, כי משה לא היה בידו שום חטא מימיו וראה ה' כי יחטא עתה במצוות מילה בשיעבור היום ולא ימול את בנו, רצה לסלקו בעוד שלא עבר היום שעדיין לא חטא כי כל היום זמנו, כדי שימות זכאי. ורש"ר הירש כתב: "ויפגשהו ה'" - האלהים, אשר זה עתה שלח את משה בשליחות כה רמה, והלה כבר נתעסק בביצועה, ניצב עתה מולו לפתע והעדיף "לבקש המיתו". מהמשך הסיפור מתברר, שמשה העביר על מצות מילת בנו, וזו היתה הסיבה לסכנת נפשו הפתאומית. הרי היה בדרך להביא גאולה לעם הזה, שכל ייחודו מושתת על ברית המילה; ואיך יביא לתוך קהל עם זה ילד אשר לא נימול? מוטב וימות, ואל תהיה תחילת שליחותו - מכשלה וכו'. (פ' שמות תשמ"ט)
		ועוד קשה לי, למה הכתוב ממתין באיזכור שמו של אליעזר עד להלן (יח, ד) ולא מזכירו כבר כאן, והרי הוא כבר נמול ומותר לקרוא לו שם. ואמנם כל עסקי המשפחה של משה רבנו ע"ה נדחים בצורה זו או אחרת לשוליים. (פ' שמות תשנ"ו)
	@22כו	<b>רש"י ד"ה וירף, המלאך ממנו, אז הבינה שעל המילה בא להרגו. ע"כ.</b> וקשה לי, והרי כבר אמר רש"י קודם (כד, ד"ה ויבקש המיתו): ...הבינה ציפורה שבשביל המילה הוא. ע"כ. והראיה שהבינה היטב היא, שאכן עשתה כפי שעשתה. וכבר שאל רא"ם והניח בקושיא. והנה "דעת זקנים מבעלי התוספות" משיבים יפה, וכמו כן מיישב את הקושיא ר' דוד פארדו ב"משכיל לדוד", וזו לשונו: נראה לי לומר דוודאי בשעת הבליעה הבינה דענין מילה איכא... אלא דנסתפקה אם כוונת המלאך היתה לומר שחייב מיתה על עסקי המילה או דילמא איפכא, שכוונתו הוא דחייב מיתה על איזה דבר אחר, אלא שבזכות המילה הוא ניצול, שמגינה עליו... ולכך נתחכמה וחשבה למול את הבן מיד ואז בזה תדע האמת, שאם המלאך ירפה ממנו, בזה תדע שבא להורגו על ענין המילה, ואם תתמיד הבליעה, אז תדע שהוא בשביל דבר אחר וכו'. עיין שם.
		ובאשר לקושיא מ"שלוחי מצוה אינם ניזוקין" ומשה רבנו שליח מצוה היה, שהרי בציוויו ית' הלך מצרימה, להושיע את ישראל, ראה "אור החיים" הק' המובא למעלה (פסוק כ). (פ' שמות תשמ"ז)
	@22כז	<b>"...לך לקראת משה".</b> ואילו צפורה ושני הבנים אינם נזכרים עוד עד להלן (יח, ב), ושם כותב רש"י (ד"ה אחר שלוחיה): כשאמר לו הקב"ה [למשה] במדין "לך שוב מצרימה" (שמות ד, יט), "ויקח משה את אשתו ואת בניו... ויצא אהרן לקראתו" (שם כ), "ויפגשהו בהר האלהים" (שם כז). אמר לו: מי הם הללו? אמר לו: זו היא אשתי שנשאתי במדין, ואלו בני. אמר לו: והיכן אתה מוליכן? אמר לו: למצרים. אמר לו: על הראשונים אנו מצטערים, ואתה בא להוסיף עליהם?! אמר לה [משה לציפורה]: לכי אל בית אביך! נטלה שני בניה והלכה לה. ע"כ. וראה ר"ע ספורנו (ד, כ), וכמובן שצריך לומר "אין מוקדם ומאוחר בתורה", שהרי פרשת המילה באה לאחר מכן. (פ' שמות תשמ"ט, תשנ"ג) וראה מש"כ למעלה (ד, כ).
		<b>"ויפגשהו בהר האלהים".</b> כל כך רחוק ממצרים? ולמה דווקא שם? ראה "דעת מקרא" שכתב: במקום שנגלה ה' למשה בסנה (ג, א), כדי שישמע אהרן את דברי ה' בו במקום שנאמרו למשה... וכבר אמרנו לעיל, שאין אנו יודעים היום לא את מקום ארץ מדין של משה ולא את מקום הר סיני. (פ' שמות תשנ"ח) וראה "העמק דבר" על אתר.
@11ה	@22א	<b>"...ויחגו לי במדבר".</b> כאן ישנה בקשה לחופשה לזמן מה. בפסוק ג מדובר במפורש בחופשה בת ג' ימים, ולהלן (ז, טו) בא לשון "ויעבדוני", המשתמע שוב כבקשה לחופשה לזמן קצוב, וכן לאורך כל הפרשה כמובא למעלה (ג, יח). ראה מה שכתבתי שם. ושאל הרב מנחם בורשטין שי' בשבת שהוקדשה לרפואה והלכה, הנה ה' מצוה למשה (ב, יז) לבשר לזקנים כי יצאו ממצרים יציאה מוחלטת בעוד שהם נתבקשו לבקש מפרעה חופשה קצרה לג' ימים. מה פשר השינוי, כלום לא היה מקום לחשוש שהאמת תודלף ופרעה ידע שמדובר בתכנית ליציאה מוחלטת, כלומר שמשה רבנו ע"ה בא לרמותו? ואין לומר שלשון הדיפלומטיה היתה קיימת כבר אז - העיקר הוא למצוא הגדרה מסוימת שכל צד יפרש כרצונו. (פ' שמות תשס"ה) על פשר השינוי כבר שאלו בשמות רבה (ג, ח): למה אמרו שלשה ימים ולא אמרו נלכה נא לעולם? למה אמרו כן, כדי שיטעו המצריים וירדפו אחריהם בשעה שיצאו, ויאמרו לא גאלם אלא על מנת שילכו שלשת ימים ויזבחו לו והם עכבו עצמן כל כך, וירדפו אחריהם בסוף שלשת ימים ויטביעם בים למדד להם במדה שמדדו וכו'. על כך הוסיף "אור החיים" הק' (ג, יח) שכשם שהמצריים התחכמו על ישראל לשעבדם תחילה בפה רך, ואחר כך בפרך, כך התחכם עמם ה', ובתחילה ציוה לומר בפה רך: "נלכה שלושה ימים", ואחר כך בפרך - שילוח מלא. וראה עוד שם. וראה גם ר"י אברבנאל (שם בשאלה השש עשרה) שההטעיה באה כדי להראות לבני אדם את חוזק לבו של פרעה וקושי ערפו, שאפילו להליכה של שלושה ימים לזבוח לאלהיהם, לא הסכים. וראה גם דברי "העמק דבר" שם ולהלן (ה, ג). ולמעלה (ג, יח) בליקוטים שבחומש "רב פנינים" כתוב: וכתב הרב בעל ד"ר שראה בספר אחד שלא קשה כלל, כי במלחמה מותר לעשות כל הערמות ותחבולות נגד האויב, אף לרמותו בדברים כזבים, כמו שמצינו ביהושע - בהלחמו עם עי ציוהו הקב"ה: שים אורב לעיר מאחריה להטעות האויב! ואין זה שום נדנוד איסור כלל כי זה בכלל כל הבא להורגך השכם להורגו, ומותר לעשות כל הצטדקות להורגו. וכן היתה כאן תועלת גדולה להטעות את פרעה שיסבור שרוצים ללכת רק דרך שלשת ימים כדי שעל ידי כך ירדוף אחר כך אחריהם על הים ויטבעו בים כאשר הטביעו את בני ישראל בים. ולכן היה היתר גמור להטעותו וכו' (ראה דרשות הר"ן סוף דרוש יא). וראה מאמרו של הרב אלחנן סמט שי' "ההונאה במשא ומתן עם פרעה" בספרו "עיונים בפרשות השבוע - סדרה ראשונה" עמ' 178 (הראני הרב איתן שנדורפי שי'). ובאשר לחשש ההדלפה, ראה ראב"ע הקצר להלן (יא, ד) המבאר שבני ישראל ידעו שמדובר בשילוח מוחלט, מכל מקום שמרו הסוד.
		<b>"אלהי ישראל".</b> ולא "אלהי העבריים" כמו למעלה (ג, יח). (פ' שמות תשנ"ג) וראה "העמק דבר" להלן (ה, ג) ד"ה אלהי העברים נקרא עלינו. וראה מלבי"ם שם.
		<b>רש"י ד"ה ואחר באו משה ואהרן וגו', אבל הזקנים נשמטו אחד אחד מאחר משה ואהרן... ובסיני נפרע להם, ונגש משה לבדו וכו'.</b> וקשה לי, והרי אהרן לא נשמט, ולמה אפוא לא ניגש עם משה בסיני? (פ' שמות תשל"ג)
		ועתה ראיתי שכבר שאל על כך רא"ם ("שפתי חכמים" אות י) והשאיר בצ"ע. ותירוצו של בעל "שפתי חכמים" אינו נראה לי כלל. (פ' שמות תשמ"ז) וראה "רש"י השלם" על אתר (הערה 2).
		והנה ראיית רש"י לעונשם של הזקנים קצת תמוהה, כי במקום להוכיח מן "ונגש משה לבדו אל ה' והם לא יגשו" (כד, ב) היה עדיף להוכיחו מן "ועלית אתה ואהרן" (יט, כד), שהרי שם לפחות נרמזת "מחיצה" נפרדת לאהרן, ואילו מן פיסוקו של רש"י משתמע שכל האחרים - כלומר להוציא משה רבנו ע"ה - הם שווים, וצריך לשאול, למה אהרן עמהם, והרי הוא לא נטש את משה? (פ' שמות תשנ"א)
	@22ג	<b>"נלכה נא דרך שלשת ימים"</b>. ראה מה שכתבתי למעלה (ג, יח). (פ' שמות תשנ"ו)
		<b>"ויאמרו אלהי העברים נקרא עלינו".</b> זוהי התשובה לדברי פרעה "לא ידעתי את ה'", כלומר משה ואהרן מציגים את ה' בלשון מובנת יותר. וראה רשב"ם ור"ע ספורנו על אתר. (פ' שמות תשנ"א)
	@22ד	<b>רש"י ד"ה תפריעו את העם ממעשיו, ..."כי פרֻע הוא" (לב, כה) - נרחק ונתעב. ע"כ.</b> ואילו שם מפרש רש"י: מגולה, נתגלה שמצו וקלונו, כמו וכו'.
		רש"י ד"ה לכו לסבלתיכם, לכו למלאכתכם שיש לכם לעשות בבתיכם וכו'. רש"י מבחין כבר כאן בין בני שבט לוי ויתר בני ישראל, וכאילו רמז לכך במלה "לסבלתיכם", כלומר לעבודותיכם הפרטיות. אבל בד"ה הבא (פסוק ה, ד"ה הן רבים עתה עם הארץ) משתמש רש"י, כמו הכתוב עצמו, במלה סבלות כביטוי לעבודת פרך ומהי אפוא ראיתו להפלית בני לוי לטובה בפסוקנו? או, לפחות, מנין לו שבפסוקנו משמע המלה סבלות שונה מזה שביתר הפסוקים? והנה גם אונקלוס מבחין בין משמעות המלה בשני הפסוקים. (פ' שמות תשנ"ד) וראה "משכיל לדוד" שאין לפרש "לכו לסבלתיכם" - גם אתם לכו לסבלותיכם כמו כל ישראל, שאם כן למה אמר פרעה "למה משה ואהרן תפריעו את העם <b>ממעשיו</b>", היה לו לומר "ממעשיכם".
		<b>שם. ...אבל מלאכת שיעבוד מצרים לא היתה על שבטו של לוי, ותדע לך, שהרי משה ואהרן וכו'.</b> והוא משמות רבה (ה, טז). ופירושו שהעדפת שבט לוי לא החלה רק עם הצטיינותם בנאמנות לה' בשעת החטא בעגל, ואם כן הדבר - אימתי החלה, ואם כאן החלה, צריך להבהיר לנו - למה? (פ' שמות תשנ"ט)
		ויותר קשה התשובה לשאלה, אימתי אכן החלה הפליה לטובה זו של שבט לוי, כלום היא קשורה להורתו וללידתו של משה רבנו ע"ה, דבר שכלל אינו סביר? וראה פירושו של מהרז"ו בשמות רבה שם שכתב: ויתכן שחז"ל דורשים כן על־פי מדה כ"ה, שמשה ואהרן בכלל כל שבט לוי ויצאו מן הכלל ללמד על כל שבטם. ולעניות דעתי זה רחוק, ועל כל פנים אין כאן משום נימוק. וראה ב"תורה שלמה" על אתר (אות לב) מדרשים וגם חזקוני, אך מקום מפורש או אפילו רמז של ממש לא מצאתי. (פ' וארא תשס"ג) וזו לשון חזקוני על אתר: מפני מה זכו שבטו של לוי להיות חפשי משיעבוד מצרים? כששעבדו מצרים בישראל, מתחלה היה פרעה משעבד עצמו עמהם כדי שיתאמצו במלאכה, כדדרשינן "בפרך" - בפה רך. באותה שעה נזכר שבטו של לוי מה שצוה יעקב בשעת פטירתו, שלא ישאהו לוי לפי שהיה עתיד לשאת את ארון הקודש ולא רצה לשעבד את עצמו, ולא הכריחם פרעה. מיום ההוא והלאה הוקבע להיות משועבד כל מי ששעבד עצמו. ועוד נמצא באגדה: אברהם מסר כל קבלת התורה ליצחק, ויצחק ליעקב, ויעקב ללוי, ולוי וזרעו הושיבו ישיבות במצרים. ולפי שלא היו יודעים שום מלאכה ולא נסו בה, רק בתורה היה כל עסקיהם, לא נשתעבדו במצרים. ורמב"ן כתב: ומנהג בכל עם להיות להם חכמים מורי תורתם, ולכן הניח להם פרעה שבט לוי שהיו חכמיהם וזקניהם, והכל סיבה מאת ה'. וראה מה שכתבתי למעלה (בראשית מט, ה) באריכות.
		ומה שרש"י מוכיח מיציאתם החופשית של משה ואהרן ומסיק מזה על כל בני לוי, אינו מספיק, לעניות דעתי. (פ' שמות תשס"ד) הערת הגר"א נבנצל שליט"א: גם לעניות דעתי ראיית רש"י תמוהה. וכי מי יוכל לעצור את משה ואהרן, הרי כבר אמרו חז"ל (שמות רבה ה, יח): וארבע מאות פתחים היו לפלטורין של פרעה, ועל כל פתח ופתח אריות ודובים וחיות רעות, ולא הייתה בריה יכולה להיכנס שם עד שהיו מאכילין אותה בשר. וכשבאו משה ואהרן נתקבצו כולם, סובבים ומלחכים רגליהן, והתחילו ללוותם עד שבאו לפני פרעה. כיוון שעמדו לפני פרעה ראו אותם המלכים שהם דומים למלאכי השרת ורום קומתם כארזי לבנון, וגלגלי עיניהם כגלגל כוכב הנוגה, וזקנות שלהם כאשכולות תמרה, וזיו פניהם כזיו החמה... ודיבור פיהם כאש שלהבת - מיד נפל פחדם על כל המלכים כולם ואחזם זיע ורתת וחלחלה, והסירו כתריהם מעל ראשיהם והשתחוו להם. ע"כ.
	@22ז	בכל אחד מפסוקים אלה באה המלה "תבן" (בפסוק ז - פעמיים). ראוי לחשוב על חשיבותה של מלה־מנחה שכזאת. ואגב, למה בסוף־פסוק בת"ו סגולה? (פ' שמות תשנ"ו) בספר ה"מכלול" לרד"ק (דף קנ ע"א) כתב שישנן שבע עשרה מילים במשקלי קֶטֶל וקֶטַל שניקודן אינו משתנה מחמת הפסק אתנחתא או סוף־פסוק, וביניהן נמנית גם המלה "תבן" (מר' חזקי פוקס שי')
	@22ט	<b>רש"י ד"ה ואל ישעו בדברי שקר, ואל יהגו וידברו תמיד בדברי רוח... ודומה לו "ואשעה בחקיך תמיד" (תהלים קיט, קיז), "למשל ולשנינה" (דברים כח, לז) מתרגמינן - ולשועי וכו'.</b> וקשה לי, אם אמנם מקור המלה גם עברי וגם ארמי, למה להידרש לארמי כשיש עברי. (פ' שמות תשנ"ו).
		ועתה קשים לי דברי רש"י "...וידברו תמיד" וכו', מנין תוספת זו - תמיד, כלום זו אסוציאציה מן הפסוק בתהלים שהביא? (פ' שמות תש"ס)
		וראה מה שכתבתי למעלה (בראשית ד, ד) (פ' שמות תשס"א)
	@22יד	<b>רש"י ד"ה ויכו שטרי בני ישראל, ...לפיכך זכו אותם שוטרים להיות סנהדרין וכו'.</b> והוא על־פי ספרי פרשת בהעלתך (י, צב). ומאוד קשה, כי כלום לב רחום הוא דבר מכריע בשביל חבר סנהדרין? כלום לא צריך ראשית כל להיות יודע וחכם ושונא בצע ועוד? והרי אין להניח שהמצרים בחרו או מינו את שוטרי ישראל על־פי קריטריונים אלו. (פ' שמות תשנ"ב)
		ולא שמתי לב לדברי רש"י בהמשך: "ונאצל מן הרוח אשר על משה והושם עליהם". (פ' שמות תשנ"ז)
	@22טז	<b>רש"י ד"ה וחטאת עמך, אילו היה נקוב פתח... עכשיו שהוא קמץ, שם דבר הוא וכו'.</b> ואני חשבתי להיפך - חַטָאת (עם פתח) שם דבר, וחָטָאת (עם קמץ) הוא פועל. וצ"ע. וראה גם "דעת מקרא". (פ' שמות תשנ"ח)
		ראה רמב"ן לבראשית (מד, יט) שאמר משה לפרעה "וחטאת עמך", ולמעשה התכוון לומר "וחטאת עליך". (פ' שמות תש"ס)
		<b>שם. ...כאילו כתוב: וחטאת לעמך כמו וכו'.</b> השוטרים מציגים את בני ישראל לפני פרעה כעמו שלו, שכן הם עובדים בשבילו. (פ' שמות תשס"ה)
	@22יח	<b>רש"י ד"ה ותכן לבנים, ...וכן "את הכסף המתכן" (מלכים ב' יב, יב) וכו'.</b> לכאורה הרי זו חזרה על הנאמר למעלה (בפסוק ח) ד"ה מתכנת. (פ' שמות תשנ"ו) וראה "הבנת המקרא" לר' וולף היידנהיים (לפסוק ח) שיש הבדל בין לשון "מתכנת" שבפסוק ח, ובין לשון "תכן" שכאן - המלה "מתכנת" היא שם תואר לענין המתואר בחשבון (במדה או במשקל או במנין ידוע - סכום החשבון). ו"תכן" הוא שם המושג "חשבון" ונאמר על חשבון בלתי מסוים. לכן בפסוק ח פירש רש"י - "מתכנת - <b>סכום</b> חשבון הלבנים", וכאן פירש - "ותכן לבנים - חשבון הלבנים".
	@22כ	<b>רש"י ד"ה ויפגעו, ...ורבותינו דרשו (נדרים סד ע"ב) כל "נצים" ו"נצבים" - דתן ואבירם היו שנאמר בהם (במדבר טז, כז) "יצאו נצבים". ע"כ.</b> ניחא שרש"י משנה במעט את לשון הגמרא שם ("אמר רבי יוחנן משום רשב"י: כל מקום שנאמר נצים ונצבים, אינו אלא דתן ואבירם"), אך קשה לי: (א) למה רש"י מוכיח מן הכתוב "יצאו נצבים", ושלא כרשב"י שקובע כך בלא הסתמכות על כתוב. (ב) ואם כרש"י, הרי הוא הוכיח רק לגבי "נצבים" ולא לגבי "נצים". (פ' שמות תשמ"ד)
		מכל מקום, מסתבר שבייסודה של אימרת רשב"י הוא הכלל: תולין קלקול במקולקל, וכדברי ר' דב רפל שי' בחוברתו על רש"י והשקפת עולמו, שרש"י מבקש לצמצם את מספר עוברי העבירה בישראל, ולכן הוא מיחס עבירה לדתן ואבירם כשרק אפשר. (פ' שמות תשנ"ה) ראה מש"כ למעלה (ב, יג).
	@22כא	<b>"...לתת חרב בידם" וגו'</b>. ראה רמב"ן לעיל (א, י) שכתב: "הבה נתחכמה לו" - לא ראה פרעה וחכמי יועציו להכותם בחרב, כי תהיה בגידה גדולה להכות חנם העם אשר באו בארץ במצות המלך הראשון. וגם עם הארץ לא יתנו רשות למלך לעשות חמס כזה, כי עמהם הוא מתייעץ, ואף כי בני ישראל עם רב ועצום ויעשו עמהם מלחמה גדולה. אבל אמר שיעשו דרך חכמה שלא ירגישו ישראל כי באיבה יעשו בהם, ולכך הטיל בהם מס, כי דרך הגרים בארץ להעלות מס למלך... ואחרי כן צוה בסתר למילדות להרוג הזכרים על האבנים, ואפילו היולדות עצמן לא ידעו בהם. ואחרי כן צוה לכל עמו "כל הבן הילוד היאורה תשליכוהו"... וזה טעם מאמר האומרים למשה רבנו "אשר הבאשתם את ריחנו לתת חרב בידם" (להלן ה, כא), כי עתה יוסיפו בשנאתם אותנו, וימצאו טענה כי אנחנו מורדים במלכות ויהרגו אותנו בחרב לעיני הכל, לא יצטרכו עוד לעשות במרמה. (פ' שמות תשנ"ב)
	@22כב	<b>רש"י ד"ה למה הרעתה לעם הזה, ואם תאמר מה איכפת לך, קובל אני על ששלחתני. ע"כ.</b> ומאוד קשה לי ההווה אמינא שמשה רבנו ע"ה שם בפיו ית', שלא איכפת לו מהרעת מצבם של ישראל. (פ' שמות תשנ"ט) ור' שמואל פ. גלברד ב"לפשוטו של רש"י" ביאר כוונת המילים "מה איכפת לך" - מי אתה שצריך לטעון עבורם, ומה זכותך לבא בטרוניות.
	@22כג	<b>רש"י ד"ה הרע, ...הרבה רעה עליהם וכו'.</b> ולא ידעתי מנין לו לרש"י לשון ריבוי כאן. (פ' שמות תשנ"ד) וראה "ספר הזכרון" על אתר. הערת הגר"א נבנצל שליט"א: כי הלא כבר לפני כן הרע פרעה לישראל.
@11ו	@22א	<b>רש"י ד"ה כי ביד חזקה ישלחם, מפני ידי החזקה שתחזק עליו, ישלחם. ד"ה וביד חזקה יגרשם מארצו, על כרחם של ישראל יגרשם ולא יספיקו לעשות להם צדה.</b> לפי זה "ביד חזקה" הראשון מוסב על הקב"ה, ואילו "וביד חזקה" שלאחר מכן - על פרעה, והסגנון המשווה שתי ידות אלה קשה. ודומה שגם רשב"ם מבין כך. (פ' שמות תשל"ב)
		ודומה שרש"י משנה כדי שלא תהא כאן חזרה מיותרת. (פ' שמות תשנ"ח) וכן ברא"ם וב"גור אריה".
	@22ב	וידבר אלהים. תרגם אונקלוס: ומליל יי. בלי נדר, אבדוק אם אמנם אין אונקלוס מבחין בין השמות הק', כי תמוה שדווקא כאן, במקום שהכתוב מקפיד, לכאורה, אונקלוס אינו מקפיד. ואכן, החל בשמות ד, ב, וכלה בשמות ו, ה מצאתי שימוש בשמות הקדושים לכאורה ללא אבחנה - פעם ה' ופעם אלהים, הן בפנייה מצד הקב"ה אל משה הן להיפך. (פ' שמות תשנ"ו, בים המלח) והרי תשובתו של הרב רפאל בנימין פוזן שי': הנושא מסובך מאוד, והרי קטע מתוך נספח שיבוא בספרי ("פרשגן" - ביאור חדש לתרגום אונקלוס - בכתיבה): שם הוי"ה מתורגם בכל מקום כצורתו ואולם השמות "אלהים" ו"אל" מתורגמים בחוסר אחידות.
		שם הקודש "אלהים": יש שהוא מתורגם כצורתו כגון, "ויקרא ה' אלהים אל האדם" (בראשית ג, ט) - "וּקְרָא ה' אֱלֹהִים לְאָדָם"; "כי ה' הוא האלהים" (דברים ד, לה) - "אֲרֵי ה' הוּא אֱלֹהִים". ואולם רוב שמות הקודש "אלהים" מתורגמים גם הם בהוי"ה, כגון "בראשית ברא אלהים" (בראשית א, א) - "בְּקַדְמִין בְּרָא ה'". לתרגום "אלהים" בהוי"ה נאמרו שתי הצעות: (א) שלילת הריבוי ("נתינה לגר"). (ב) כבוד שמים ("נפש הגר"). הטעם השני הוא בהתאם למגמה הכללית בתרגום אונקלוס: שלא לתרגם בשווה מונחים המשותפים לקודש ולחול או גם לקדושה ולהבדיל לעבודה זרה. מכיון ש"אלהים" מופיע גם כשם חול, כגון "ויראו בני <b>האלהים</b>" (בראשית ו, ב), או להבדיל כשם עבודה זרה כגון "<b>אלהים</b> אחרים" (שמות כ, ג), הוצרך לתרגם כל שם קודש "אלהים" בשם הוי"ה כדי לקבוע את מעמדו כשם מקודש. יוצאים מכלל זה הם שלושת הפסוקים המדברים על בריאת האדם "בצלם אלהים" (בראשית א, כז; ה, א) או "בדמות אלהים" (בראשית ט, ו). עקב הרתיעה מתרגום "צלם" או "דמות", הניח אונקלוס ביטויים אלה בלשון המקרא מבלי לתרגמם.
		ואולם קשה לקבל טעם זה: מכיון ש"אלהים" כשם חול מתורגם בשינוי, כגון "ויראו בני <b>האלהים</b>" (בראשית ו, ב) - "בְּנַי <b>רַבְרְבַיָּא</b>"; "ואתה תהיה לו <b>לאלהים</b>" (שמות ד, טז) "<b>לְרָב</b>"; "ונקרב בעל הבית אל <b>האלהים</b>" (שמות כב, ז) "לִקְדָם <b>דַּיָּינַיָּא</b>" - יכול היה להניח כצורתו "אלהים" הבא כשם קודש.
		יותר מסתבר לתלות שינוי זה בשלילת הריבוי. היות שהנוצרים נסמכו על צורת הריבוי "אלהים" להוכחת השילוש, מתרגם אונקלוס "אלהים" בשם הוי"ה, צורת יחיד, כדי להוציא מלבם.
		לפי טעם זה, הצורך לתרגם בהוי"ה קיים רק כש"אלהים" בא כשם בפני עצמו, כי בכגון זה עלולים מינים לייחס לצורת "אלהים" כוונת ריבוי, לכן באלה תרגם בקביעות באמצעות הוי"ה כגון "בראשית ברא אלהים" - "בְּקַדְמִין בְּרָא ה'". כנגד זאת בצירופים "ה' אלהים" או גם "ה' הוא האלהים", סכנת הריבוי אינה קיימת כי צירוף השמות "ה' אלהים" מוכיח שמדובר בהוי"ה הנתפס כשם העצם האחדותי. לפיכך מתורגמים צירופי שמות אלה כצורתם. ואילו שמות "אלהים" הבאים בנטיה דוגמת "אלהינו" או "אלהיכם" - מאין אפשרות לתרגמם בשם הוי"ה, שאינו בר נטייה - מתורגמים בדרך מיוחדת: צורת הריבוי "אלהים" מוחלפת לצורת יחיד - "אֱלָהָא" - המקבילה ל"אֱלוֹהַּ". בהתאם לכך "אֱלֹהיכם" מתורגם "אֱלָהֲכוֹן", "אֱלֹהָי" - "אֱלָהִי" ו"אֱלהינו" - "אֱלָהַנָא".
	@22ג	<b>רש"י ד"ה וארא, אל האבות.</b> נראה שרש"י (או המדפיס) קיצר וכתב "אל האבות" במקום לפרט, ככתוב לפנינו. (פ' וארא תשל"ב)
		עתה ראיתי שבעל "שפתי חכמים" (אות ג) כבר מביא כך בשם רא"ם. (פ' וארא תשמ"ז)
		ועל כל פנים כבר בדפו"ר כמו לפנינו. (פ' וארא תשנ"ט) וב"רש"י השלם" על אתר (הערה 5) הביאו דברי "ספר הזכרון" הסובר כרא"ם, שרש"י תפס לשון קצר והוסיפו, שמה ששינה כאן רש"י מדרכו ולא הביא המקרא כצורתו, זה מפני ששינה ממנהגו בבאור פרשה זו בכלל, לפי שאינו מפרש פרשה זו תיבה תיבה כפי מנהגו, אלא קושר כל הפרשה והולך. או יש לומר שרש"י לא קיצר אלא המעתיק ממנו הוא שקיצר ונתפשט הדבר בכל הנוסחאות. ובאמת בספרי הרמב"ן, בהביאו את דברי רש"י, כתב: "וארא אל אברהם" וגו', ולא "אל האבות" (ראה גם דפוס רומא ואלקבץ). וראה "גור אריה" ו"דברי דוד" שבכוונה נקט רש"י "אל האבות". וראה גם "משכיל לדוד" שבאר על דרך הנסתר.
		<b>רש"י ד"ה ושמי ה' לא נודעתי להם, ...שהרי הבטחתים ולא קיימתים. ע"כ.</b> ולכאורה צריך לומר: קיימתי בלא מ"ם סופית, שהרי המ"ם שב"הבטחתים" מוסבת על ישראל, מה שאי אפשר לומר על זו של "קיימתים", ועל מה היא מוסבת אפוא? ברם, כך הגירסה גם בחומש "תורת חיים" ועוד, וגם בדפו"ר. רק בחומש "המאור" תיקנו על ידי השמטת המ"ם. (פ' וארא תשנ"ג)
		וראה קושיית בעל "כלי יקר" על שפתח הכתוב בראייה וסיים בידיעה, קושייה שיש לה אולי מקום, אך תשובתו לענ"ד טובה פחות מן הקושיה. (פ' וארא תשס"ה) וכן למעלה (ב, כה) נאמר: "וירא אלהים את בני ישראל וידע אלהים" (הערת ר' גרשון באס שי').
	@22ד	<b>"...את ארץ מגריהם אשר גרו בה".</b> אונקלוס מתרגם: ארעא תותבותהון דאתותבו בה. ע"כ. מכאן נראה שאין אונקלוס מבחין בין לשון גו"ר ללשון יש"ב, כפי שאנו רגילים להבחין, וצריך לבדוק, כיצד הוא נוהג בלשונות אלה במקומות אחרים. (פ' וארא תשנ"ו, בים המלח) באמת, לרוב אינו מבחין, להוציא מקומות אחדים בהם תרגם גו"ר - דו"ר (בראשית כו, ג; לב, ה; לה, כז; ויקרא כה, ו ודברים יח, ו) וצריך לבדוק מדוע. והרי תשובתו של הרב רפאל בנימין פוזן שי': מכיון שהאבות גרו בארץ כנען מגורי קבע, תרגם "ארץ <b>מְגֻרֵיהֶם</b> אשר <b>גָּרוּ</b> בה" - "אֲרַע <b>תּוֹתָבוּתְהוֹן דְאִתּוֹתַבוּ</b> בָהּ", בפועל "יתב" המציין ישיבת קבע ולא בפועל "דור" המציין ישיבת ארעי. (מתוך ספר "פרשגן" - ביאור חדש לתרגום אונקלוס - בכתיבה)
		<b>רש"י ד"ה וגם הקמתי את בריתי וגו', וגם כשנראיתי להם וכו'.</b> נראה שרש"י בא לפרש לשון "גם" שבדרך כלל בא לרבות, אך משמעות זו אינה מתאימה לכאן, שהרי המשפט הקודם בא בשלילה - "ושמי ה' לא נודעתי להם", וכאן בא לרבות דבר חיובי. כך הסתבר לי כשלמדתי עם אביעד שי' בבית־הכנסת בתל־אביב. (פ' וארא תשמ"ח)
		ודומה שלפי הערת ר"ע ספורנו ש"וגם הקמתי את בריתי" זו סיבה שניה לגאולה, צריך לראות במילים "ושמי ה' לא נודעתי להם" מאמר מוסגר, ואם כן - ניחא, כי אז בא חיובי אחר חיובי. (פ' וארא תשנ"ד)
		ומכל מקום, ראה להלן רש"י (ט, ד"ה מקצר רוח וד"ה וגם הקמתי). (פ' וארא תשנ"ז)
	@22ה	<b>רש"י ד"ה וגם אני, כמו שהצבתי והעמדתי הברית, יש עלי לקיים וכו'.</b> גם כאן מבקש רש"י לבאר לשון "גם" - לרבות, ותחילה לא הבינותי דבריו כשלמדתי עם יאיר ורפאל שי' ואחר כך עם רויטל ושירה שי'. אחר ראיתי את דברי "שפתי חכמים" (אות ח), והכל אתי שפיר. (פ' וארא תשמ"ז)
		<b>רש"י ד"ה סבלת מצרים, טורח משא מצרים. ע"כ.</b> וראה "שפתי חכמים" (אות י), המבאר יפה שכוונת רש"י לבאר את תיבת "מתחת". אך לפי זה עוד יותר קשה שלמעלה (ה, ד) בא הביטוי "סבלות" באות־השימוש למ"ד (אמנם האמור אחרי כן - ה, ה "מסבלתם"<b> -</b> אפשר להבין גם על פי פירושו כאן). (פ' וארא תשנ"ד)
	@22ז	<b>"...והייתי לכם לאלהים".</b> בעוד שלשונות הגאולה "והוצאתי... והצלתי... וגאלתי... ולקחתי", וגם לשון "והבאתי" מוטעמים כולם מלרע, הרי לא כן באשר ל"והייתי", וצריך לבדוק, מדוע כן, ואם יש לדבר משמעות כלשהי, או שמא אין זה אלא משום שהפועל "היה" הוא מפעלי ל"ה. (פ' וארא תשנ"ו)
		אמש, כשבקרני ר' יצחק הדס שי' ביקור חולים, שאלתיו, שמא ימצא תשובה. (פ' וארא תשס"א)
		ר' משה ארנד שי' אמר לי שזה משום שפעלי ל"א ול"ה מוטעמים לרוב מלעיל, אך לא ידע לומר לי, למה זה כך. (פ' וארא תשס"א)
	@22ח	<b>"והבאתי".</b> זכורני כד הווינא טליא, בשנת תרצ"ו או תרצ"ז, שמו"ר הרב ברוך קונשטט זצ"ל אמר לנו את דברי "אור החיים" הק' למלה זו, ש"והבאתי" הוא אחר לשון תנאי, ובלא "וידעתם כי אני ה'" אין תוקף להבטחת "והבאתי". כבר אז היינו מה שנקרא היום חרד"לים. (פ' וארא תשנ"ז)
		להלן (יב, ח) כתבו "בעלי התוספות" (ד"ה ואכלו את הבשר): ...ד' כוסות<b> כנגד ד' גאולות - והוצאתי... וכוס חמישי... כנגד והבאתי, שגם היא גאולה... פירוש, עבד ששחררו רבו ומסר לו גביע בידו, אם לא הביאו לבית דירתו, מה מועיל לו כל הטובה וכו'.</b> ותמיהני שאין מדברים בלשון "ונתתי" (ו, ח), שגם הוא לשון גאולה לכאורה. (פ' בא תשנ"א)
		ואולי אפשר לומר שתירוצו של "אור החיים" הק' שם, ש"והבאתי" הוא אחר לשון תנאי, טוב גם ללשון "ונתתי". אך מכל מקום קשה לי, שהרי יש כאן שש לשונות גאולה ולא רק ארבע, גם אם שתי האחרונות מותנות הן, כי זה תירוץ לענין הכוסות דווקא. (פ' בא תשס"ג, תשס"ז) ואולי מה שאין "בעלי התוספות" מונים "ונתתי" כלשון של גאולה ("<b>והבאתי</b> אתכם אל הארץ... <b>ונתתי</b> אותה לכם מורשה"), הוא מן הטעם שאינם מונים את "והייתי" ("<b>ולקחתי</b> אתכם לי לעם <b>והייתי</b> לכם לאלהים"). ולימוד גדול יש כאן: כשם שהיות עם ישראל עם ה' אינו קובע לשון גאולה לעצמו ללא המלכת ה' עליהם, כך גם הביאה אל הארץ הטובה, עם כל המעלות שבה, אינה קובעת לשון גאולה לעצמה ללא הורשת הארץ (מאברהם ברקו שי'). ועל כך שלא נקבע כוס חמישי <b>חובה</b> כנגד "והבאתי" על בשורת הארץ ונתינתה לנו מורשה, כתב הרב שלמה גורן (בספרו "תורת השבת והמועד" עמ' 147): גאולת מצרים, שכנגדה תקנו ארבע כוסות, היתה כל כולה <b>בידי שמים</b>, באמצעות מערכת נסים, בזרוע נטויה ובשפטים גדולים, ולא היה לעם ישראל חלק בביצועה, וכוסות הישועה הן, כדברי המדרש, לקיים מה שנאמר: "כוס ישועות אשא, ובשם ה' אקרא". לא כן בשורת "והבאתי", אותה עם ישראל צריך <b>לממש</b>, עליו מוטלת החובה והמצוה להלחם ולכבוש את הארץ, ולא להסתפק בקריאת שם ה' בלבד.
	@22ט	<b>"...ולא שמעו אל משה" וגו'.</b> הנה מתברר שלא היה זה חשד שוא ולשון הרע כאשר אמר משה רבנו ע"ה (ד, א) "והן לא יאמינו לי", אלא חשש מבוסס שאכן התממש, ולמה אפוא נענש בצרעת? (פ' וארא תשס"ו) וראה מש"כ למעלה (ד, א).
		ואולי משום כך אומר רש"י כאן, ד"ה ולא שמעו אל משה, "לא קבלו תנחומין", כלומר לא שלא האמינו, אלא שעם האמונה שהאמינו לא התגברו על הרגשת מצוקתם. (פ' וארא תשס"ו)
		<b>רש"י ד"ה מקצר רוח, כל מי שהוא מיצר, רוחו ונשימתו קצרה ואינו יכול להאריך בנשימתו וכו'.</b> פשוט יותר להבין דברי רש"י בלא ו"ו־החיבור שב"ונשימתו", ואולם בדפו"ר הוא כמו כאן. ור' אברהם ברלינר גורס: כל מי שהוא מיצר, רוחו (ונשימתו) קצרה וכו'. (פ' וארא תשנ"ד)
		<b>שם. ...קרוב לענין זה שמעתי וכו'.</b> כשלמדתי דיבור זה בים המלח (תשנ"ו), לא ידעתי מהו הקשר בין הדברים, והנה עוד בפרשת וארא תשל"ב רשמתי שהחל במילים אלה ועד "לכמה ניצוצות", חוזר רש"י לתחילת הפרשה, ואכן היה טוב למצוא סימן מתאים לכגון דא, שהרי רש"י עושה כן כמה וכמה פעמים, לחזור לריש פרשה אחר שביאר פסוקים אחדים. ברם, לא ראיתי מי שיעשה כן. (פ' וארא תשמ"ט, תשנ"ג, תשנ"ט)
		ולגופם של דברי רש"י: <b>...ורבותינו דרשוהו (סנהדרין קיא ע"א) לענין של מעלה... אמר לו הקב"ה, חבל על דאבדין וכו'.</b> ראה הדרשה למעלה (פסוק א). לפי פירושו של רש"י רק פסוק א וחלקו הראשון של פסוק ב, הם תשובה לדברי משה "למה הרעתה", ומכאן ואילך באה התייחסות לשאלת משה "למה זה שלחתני". ואילו לפי דרשת רבותינו (בסנהדרין) כל הפסוקים (א-ד) מתייחסים לשאלות משה (למעלה ג, יג) "ואמרו לי מה שמו, מה אמר אלהם" ו"למה הרעתה לעם הזה". וקשה לי: (א) למה אין רש"י מביא דרשה זו כבר למעלה (ה, כב) ל"למה הרעתה", שהרי שם מקומה לכאורה, ולא כאן? (ב) מה ההשוואה בין האבות לבין משה רבנו ע"ה, והרי לאבות נאמרו הדברים בשביל עצמם, ואילו משה רבנו ע"ה צריך לשכנע אחרים לקבלם, ובוודאי שלזה צריך סימנים והוכחות. (פ' וארא תש"ס) על שאלה (ב) ראה "עץ יוסף" על ה"עין יעקב" (סנהדרין שם).
		<b>שם. ...ולא אמרו לי מה שמך, ואתה אמרת "מה שמו מה אומר אלהם". ע"כ.</b> כאן מתחזקת השאלה הנ"ל, הרי משה רבנו ע"ה רק ייחס לעם את האפשרות שישאלו: מה שמו, ולא הוא שאל. ולאמתו של דבר לא הבינותי אף פעם את עצם השאלה, וכי בשם אחד יקבלו ויאמינו ובשם אחר לא? (פ' וארא תשס"ו) וראה מש"כ בדיבור הקודם, ובאשר להאמנתם על־פי שמיעת השם, ראה מש"כ למעלה (ג, יג).
		<b>רש"י ד"ה וגם הקמתי וגו' (פסוק ד), וכשבקש אברהם לקבור את שרה... וכן ביצחק ערערו על הבארות... וכן ביעקב "ויקן את חלקת השדה" וכו'.</b> לכאורה יש בדוגמאות אלה קושיה נוספת, מעבר לקושיותיו של רש"י על מדרש זה, והיא - בג' מקרים אלה לא נתקיימה הטובה המובטחת, ואילו כאן אף הורע המצב, ואיך אפשר אפוא להשוות? (פ' וארא תשנ"ד)
	@22יא	<b>"פרעה מלך מצרים...".</b> בשלוש הפרשות הראשונות של ספר שמות בא לעתים פרעה עם תארו - "מלך מצרים", ולעתים בלעדיו. ואולי כדאי לנסות למצוא הסבר לתופעה זו, לכשירחב. (פ' וארא תשנ"א) וראה מש"כ למעלה (ב, כג).
	@22יב	<b>"הן בני ישראל לא שמעו אלי" וגו'.</b> ברור שזה חוזר אל האמור קודם (פסוק ט) "ולא שמעו אל משה מקצר רוח ומעבדה קשה", אך לא ברור לי לפי שעה, מה בין זה ובין האמונה המתוארת למעלה (ד, לא) "ויאמן העם, וישמעו כי פקד ה' את בני ישראל" וגו'. (פ' וארא תש"ס) הערת ר' חזקי פוקס שי': ראה רשב"ם לפסוק ט שכתב: אף־על־פי שהאמינו מתחילה כדכתיב "ויאמן העם", שהיו סבורים לנוח מעבודה קשה, והנה עתה הכבידו עליהם יותר. נראה שאף אונקלוס התקשה בזה, ולכן את "וישמעו" תרגם כפשוטו - לשון שמיעה, ואילו את "ולא שמעו" תרגם: "ולא קבילו". נראה שכוונתו לומר כי בתחילה היו בני ישראל מוכנים לשמוע את דברי משה, אך התקשו לקבלם. לכן בצדק אומר כעת משה "הן בני ישראל לא שמעו אלי", ואונקלוס כמובן מתרגם "לא קבילו מיני".
		<b>"...ואיך ישמעני פרעה ואני ערל שפתים. וידבר ה' אל משה ואל אהרן ויצום אל בני ישראל" וגו'.</b> כלומר, טענתו של משה נשארה ללא כל תגובה. (פ' וארא תשנ"ה)
		ואולי כדי להדגיש העדר תגובה זה באה פרשה פתוחה בין שני הפסוקים. (פ' וארא תשס"ה) וראה "אור החיים" הק' על אתר. הערת הגר"א נבנצל שליט"א: התגובה באה להלן (ריש פרק ז).
	@22יג	<b>"וידבר ה' אל משה ואל אהרן".</b> תרגום אונקלוס בחומש "תורת חיים": ...עם משה ולאהרן; אך לא כן במקראות גדולות וב"העמק דבר" למשל. מכל מקום הנוסח מעניין. שאלתי את ר' רפאל בנימין פוזן שי', והרי תשובתו: פסוקנו הוא הראשון מבין י"א פסוקים בתורה שבהם נאמר "וידבר ה' <b>אל</b> משה <b>ואל</b> אהרן" ובכולם תרגם אונקלוס "וּמַלֵּיל ה' <b>עִם</b> מֹשֶׁה וּ<b>לְ</b>אַהֲרֹן"; אצל משה ה' מדבר "עמו" אבל באהרן ה' מדבר "אליו" בלבד. בכך מביע המתרגם את ההפרש שבין נבואת משה לזו של אהרן: הדיבור "עם" משה מביע הדדיות ומציין את דרגת נבואתו העליונה של משה בחינת "פה אל פה" (במדבר יב, ח). לעומתו אצל אהרן שדרגתו פחותה, מתוארת ההתגלות כדיבור "אליו" בלבד ולא "עמו". על כוונה זו של תרגום אונקלוס עמד ר' אברהם בן הרמב"ם בביאורו לתורה: "וידבר ה' אל משה ואל אהרן". לפעמים יובן מן ענינו שדיבור אחד הגיע בזמן אחד למשה ולאהרן; פה אל פה למשה, ולאהרן בדרך מחזה. הזכיר זה גם אבי אבא ז"ל. <b>וזה לדעתי טעם תרגום אונקלוס "עם משה ולאהרן".</b> ואולי יתכן שתהיה כוונתו בתרגום זה אל מה שאמרו החכמים ז"ל.
		הבחנה זו קיימת רק בתרגום אונקלוס, ואינה מופיעה בתרגומי ארץ ישראל. ואולם ההפרש בין נבואת משה לזו של אהרן נרמז גם בתרגום יונתן בן עוזיאל: להלן "ויהי ביום דבר ה' <b>אל</b> משה בארץ מצרים" (פסוק כח) תרגם אונקלוס "וַהֲוָה בְּיוֹמָא דְמַלֵּיל ה' <b>עִם</b> מֹשֶׁה בְּאַרְעָא דְּמִצְרָיִם". אבל יונתן בן עוזיאל תרגם בתוספת: "וַהֲוָה בְּיוֹמָא דְמַלֵּיל ה' עִם מֹשֶׁה בְּאַרְעָא דְּמִצְרָיִם הֲוָה אַהֲרֹן מָצִית אוּדְנֵיהּ וְשָׁמַע מַה דְמַלֵיל עִמֵיהּ" (היה אהרן מציית אזנו [=מקשיב] ושמע מה אמר לו). כלומר אהרן אינו שומע את שמשה מסוגל לשמוע.
		אמנם בספר בראשית (ח, טו) בדיבור "<b>אל</b> נח" תרגם אונקלוס "ע<b>ם</b> נֹחַ"? השיב על כך יא"ר (בסוף פרשת לך לך) שרק מתחילת ספר שמות שעה שהדיבור נגלה "אל" משה, מבחין אונקלוס בין דיבור ה' "אל" משה לדיבור "אל" אהרן, וזאת כדי לציין את מעלת משה. ואולם בחומש בראשית שבו עדיין אין משה קיים אין צורך בהבחנה זו (השווה בראשית יב, ד; טז, יג; יח, לג). (פ' וארא תשס"ג, תשס"ז)
		<b>רש"י ד"ה וידבר ה' אל משה ואל אהרן, לפי שאמר משה, ואני ערל שפתיים, צרף לו הקב"ה את אהרן. ע"כ.</b> תחילה תמהתי על כך שהנה דברי משה רבנו ע"ה נשארים בלא כל תגובה מילולית. ואם אכן התגובה במעשה - בצירופו של אהרן, הרי על זה כבר מסופר למעלה (ד, יד-טו). (פ' וארא תשנ"ה) וראה "אור החיים" הק' לפסוק יב שבפעם הראשונה אמר ה' שאהרן יהיה מליץ בין משה ובין העם שנאמר "ודבר הוא לך אל העם" ולא אמר כיצד יש לנהוג בשעת הדיבור עם פרעה. לכן שאל משה "ואיך ישמעני פרעה ואני ערל שפתים", והשיב ה' שאהרן יהיה מליץ גם בינו לבין פרעה.
		<b>רש"י ד"ה ויצום אל בני ישראל, צום עליהם להנהיגם בנחת ולסבול אותם. ד"ה ואל פרעה מלך מצרים, צום עליו וכו'.</b> בשבת שאלני ר' בנציון קריגר שי', היכן רמוזים דברי רש"י בפסוק, והשיבותי לו שהם מחויבי המציאות, שהרי לא כמלך רודן פועל משה, מלך שעושה בשרירות לבו ככל העולה על דעתו, אבל הוא נתון למתח המתמיד בין יחסו לעמו - בנחת, ולפרעה - בכבוד. (פ' וארא תשנ"א) וראה "באר יצחק" שאי־אפשר לפרש "אל בני ישראל", שבני ישראל היו המצטווים, שהרי כתוב "ויצום", בכנוי הפעול, ואם־כן משה ואהרן היו המצטווים. לכן יש לפרש "אל" במשמעות "על" (כמו בבראשית לז, לה), שציוה ה' את משה ואהרן על דרך התנהגותם לבני ישראל - להנהיגם בנחת. וכשם ש"אל בני ישראל" פירושו: על בני ישראל, אף "אל פרעה מלך מצרים" יפורש: ציום עליו לחלוק לו כבוד. וראה דברי ר' שמואל פ. גלברד ב"לפשוטו של רש"י" כאן.
	@22יד	<b>רש"י ד"ה אלה ראשי בית אבתם, מתוך שהוזקק ליחס שבטו של לוי עד משה ואהרן וכו'.</b> ולא ראיתי, מהו ההכרח לחזור וליחס שבטו של לוי עד משה ואהרן, והרי ידענו שמשה הוא צאצא של לוי (ב, א). (פ' וארא תשנ"ז) וראה "אור החיים" הק' שכתב: לפי מה שפירשתי בסמוך שהמליכם (ה' את משה ואהרן) על ישראל, יחס אותם הכתוב, לומר כי אין מעמידין על ישראל אלא המיוחס עד יעקב, ולזה לא יחס אותם הכתוב קודם אלא אחר מאמר משה "הן בני ישראל..." ותשובת ה' אליו, "ויצום" שהמליך אותם, ונכון (וראה רמב"ם בהלכות בית הבחירה ו, יא שכתב: ומשה רבנו מלך היה).
		<b>"...ופלוא חצרון וכרמי".</b> דומה שאין במקרא עקיבות באשר לשימוש בו"ו־החיבור במניית שמות רבים, אך רק כאן ולהלן (פסוק כג) באה צורה זו - ו"ו־החיבור ואחריו בלעדיו ושוב ו"ו־החיבור (בפרשה זו), ואילו בכל היתר באה ו"ו־החיבור עם כל שם נוסף על הראשון, או רק לפני השם האחרון. (פ' וארא תשנ"ו)
		ומעניין שגם אונקלוס עושה כן, ובכך ניכרת נאמנותו ללשון הכתוב. (פ' וארא תשס"ו)
	@22טז	<b>רש"י ד"ה ושני חיי לוי וגו', ...שכל זמן שאחד מן השבטים... ולוי האריך ימים על כולם. ע"כ.</b> וקשה לי, הרי למעלה (בראשית מז, כח) אמר רש"י שהשיעבוד החל עם מות יעקב אבינו ע"ה. (פ' וארא תשנ"ז) וראה מש"כ למעלה (א, ז).
		מתחילה לא ידעתי, מנין לו לרש"י שלוי היה אחרון י"ב השבטים שמת, אבל מקורו בילקוט שמעוני (פ' שמות רמז קסב): אין לך קצר ימים בשבטים פחות מיוסף ואין לך בשבטים שהאריך ימים יותר מלוי. ובאשר למותו של יוסף קשה לי, לשם מה מוזכר ומדוע מוזכר פעמיים (בראשית נ, ב - "ויחי" וגו'; נ, כו - "וימת")? (פ' וארא תשס"ח) וראה מש"כ למעלה (א, ו).
	@22יח	<b>"ובני קהת עמרם ויצהר וחברון ועזיאל".</b> וזה שאין הכתוב מונה כאן גם את בני חברון כשם שהוא מונה את בניהם של יתר בני קהת, זה מפני שבני חברון לא נזכרים בתורה לפנינו, ובני עמרם ויצהר ועוזיאל כן נזכרים (בני עמרם: אהרן, משה ומרים. בני יצהר: קרח - במדבר טז, א. בני עוזיאל: מישאל ואלצפן - ויקרא י, ד). כך ברשב"ם על אתר וב"דעת זקנים מבעלי התוספות" לפסוק כא. (פ' וארא תשמ"ז)
		וכך כבר ברשב"ם למעלה (ו, יד). (פ' וארא תשמ"ח)
		ומטעם זה גם בני איתמר לא פורשו כאן. ראה רשב"ם שם. (פ' וארא תש"ן)
		על הסתרת שמות הנפשות הפועלות בפרק ב, ראה מה שכתבתי שם (פסוקים א-יא). ועדיין קשה על שמה של מרים שמוזכר לראשונה רק בשירת הים (טו, כ), אף כי מתבקש היה שיזכר שמה כאן כבתם של עמרם ויוכבד וכמי שהכתוב מזכירה בהמשך. (פ' וארא תש"ס) על איזכור שמה של מרים לראשונה רק בשירת הים ניתן להשיב על פי דבריו של ר' זלמן סורוצקין בפירושו "אזניים לתורה" להלן (טו, כ), וכה דבריו: "מרים הנביאה אחות אהרן" - ולא אחות משה - שהיתה מתנבאה כשהיתה אחות אהרן ואומרת: עתידה אמי שתלד בן, שיושיע את ישראל (מגילה יד ע"א). ולמה הדגישה זאת התורה דווקא במקום הזה? - מפני שרק עתה (אחרי קריעת ים־סוף - הישועה השלמה) נתקיימה נבואתה, וראויה להקרא נביאה. ע"כ. על כך ניתן להוסיף כי מאז שקבלה מרים את נבואתה עומדת היתה מרחוק "לדעת מה יהא בסוף נבואתה" (כלשון הגמרא שם). עד טביעת המצרים בים נסתרת היתה, ורק לאחר כמעט שמונים שנה, לקחה את התוף בידה ויצאה ממקום הסתרה - התקיימה נבואתה. וראה "דעת מקרא" על אתר ומש"כ בדיבור הבא.
	@22כ	<b>"ויקח עמרם את יוכבד דדתו"</b>. והנה יוכבד אינה נמנית למעלה (פסוק טז) עם בני לוי, ומכאן שאין הכתוב מונה את הבנות אלא אם כן יש עניין בכך, כגון אזכור שרח בת אשר (בראשית מו, ז), ראה רש"י ורמב"ן שם, ואין כאן אפוא משום אפליית האישה. (פ' וארא תשמ"ז)
		<b>"דדתו".</b> בתרגום אונקלוס מבואר שהיתה אחות אביו (כמובא ברש"י), אבל בפרשת העריות (ויקרא יח, יב ו-יד), אין הבחנה בין דודה שהיא אחות האם לזו שהיא אחות האב, ושתיהן אסורות. (פ' וארא תשנ"א) וראה מש"כ למעלה בספר בראשית (כו, ה; לז, לה) בענין קיום המצוות על־ידי האבות.
	@22כג	<b>רש"י ד"ה אחות נחשון, מכאן למדנו, הנושא אשה צריך לבדוק באחיה. ע"כ.</b> והוא גמרא בבבא בתרא (קי ע"א). והנה בדיבור הבא של רש"י (כה ד"ה מבנות פוטיאל): מזרע יתרו וכו', משמע כאילו בא רש"י ללמד, איך לא לעשות - לא לשאת בתו של אדם שאינו הולך בדרך טובים (והוא גמרא שם קט ע"ב), ובפרט כך אם תפרש "שפטפט ביצרו" - זלזל ביצרו, כדברי "שפתי חכמים" שם (אות י). אלא שבסוגיית הגמרא סדר המאמרים הפוך - קודם "לעולם ידבק אדם בטובים" ואחר כך "הנושא אשה צריך שיבדוק באחיה", ומכל מקום הסוגיה צריכה עיון, כי דווקא המאמר הראשון מובא להלכה, ואילו השני אינו מצוין שם.
		ואולי פירוש "שזלזל" גם הוא חיובי, כלומר שלא נכנע לו. (פ' וארא תשמ"ט)
		ואכן כך הוא אצל חזקוני על אתר בשם רש"י למסכת סוטה מג ע"א שפירש: שזלזל ביצרו וכבש אותו ולא חש בו. (פ' וארא תשנ"ה) וכך גם ברשב"ם לבבא בתרא קט ע"ב. הגמרא שם מביאה תחילה את הדרכתו של רבי אליעזר: לעולם ידבק אדם בטובים, כלומר ישא בת צדיקים, שהרי משה שנשא את צפורה בת יתרו, יצא ממנו יהונתן שהיה כהן לעבודה־זרה, ואילו אהרן שנשא את אלישבע בת עמינדב, יצא ממנו פינחס שהיה צדיק. על כך מקשה הגמרא: הרי גם פינחס בא מיתרו, שהרי אמו היתה בת פוטיאל, ומי היה פוטיאל זה? האין זה יתרו שפיטם עגלים לעבודה־זרה?! משיבה הגמרא: פוטיאל זהו יוסף שפיטפט (נלחם) ביצרו. ואמנם כשהרג פינחס את זמרי, נשיא שבט שמעון, היו שאר השבטים מבזים אותו ואומרים זה לזה: "ראיתם בן פוטי זה? בן זה שפיטם אבי אמו עגלים לעבודה־זרה, היתכן שיהרוג נשיא שבט מישראל?", ואם־כן פוטיאל הוא יתרו, מכל־מקום אמו לא היתה בת יתרו ממש, שהרי היתה גם מצאצאי יוסף, וכיון שלא היה קרוב ליתרו כמו יהונתן בן גרשום, לפיכך הועיל לאהרן שנשא את בת עמינדב ויצא ממנו פינחס.
		הדרכה נוספת מביאה הגמרא שם מרבא: הנושא אשה צריך שיבדוק באחיה, שנאמר: "ויקח אהרן את אלישבע בת עמינדב אחות נחשון". אמנם הרמב"ם והשו"ע לא הזכירו דין זה, אבל בעל "חכמת אדם" (כלל קכג ס"י) כן הביא הדרכה זו בהלכותיו. וראה הערת החיד"א בספרו "נחל קדומים" על התורה שכתב ש"אשת חיל מי ימצא" ר"ת אחי"ם, דהיינו שיבדוק באחיה.
	@22כה	<b>רש"י ד"ה מבנות פוטיאל, מזרע יתרו שפטם עגלים לעבודה־זרה, ומזרע יוסף שפטפט ביצרו. ע"כ.</b> בסוטה מג ע"א מוסיפה הגמרא: "...אי אבוה דאימיה מיוסף, אימיה דאימיה מיתרו, ואי אימיה דאימיה מיוסף, אבוה דאימיה מיוסף". ומעין זה בבבא בתרא קט ע"ב. ורשב"ם שם מבאר בשני אופנים היכן רמוזה דרשה זו: (א) כיון שנאמר "פוטיאל" ביו"ד - דרשו שני פיטויים, שפטפט ושפיטם. (ב) נאמר "בנות" - לשון רבים, בת של פטפוט ובת של פיטום. על כל פנים יש למצוא טעם לכך שאין מזכירים כאן את שם אשת אלעזר, בעוד שמותיהן של אשת עמרם ואהרן מפורשים בכתוב. (פ' וארא תשנ"ו)
	@22כו	<b>"הוא אהרן ומשה"</b>. לכאורה היה צריך לומר: הם, או: אלה, ולא לשון יחיד, וזה קצת קשה. ר' עמוס חכם ב"דעת מקרא" על אתר ער לקושי, אך מכניס מלה זרה - צמד - כדי להצדיק את לשון היחיד, ומאוד אין זה נראה. ואותו הקושי כמובן גם בפסוק הבא - "הוא משה ואהרן". (פ' וארא תשס"ו) וראה דברי ר' חיים שרעבי בספרו "דיוקים ודקדוקים בתורה" (עמ' 488), שהביא דברי "העמק דבר" על אתר העומד על שינוי סדר שמותיהם של משה ואהרן בפסוקים כו-כז ומבאר כי בעיני ישראל היה אהרן קודם למשה (משה גדל בפלטין של מלך ובמדין, לכן לא הכירוהו. אהרן לעומת זאת היה מעורב עם הבריות - אוהב שלום ורודף שלום), אבל בעיני פרעה היה משה גדול מאהרן (פרעה הכיר את שמו וחכמתו של משה שנתגדל בביתו). מלת "הוא" אם־כן באה להדגיש נקודה זו ולהציג את הראשון מבין השניים כעיקר, והשני - נספח לו. ראה עוד שם.
	@22כח	<b>רש"י ד"ה ויהי ביום דבר וגו', מחובר למקרא שלאחריו. ע"כ.</b> ואכן אי־אפשר לפרש באופן אחר, וכפי שמכריח בעל "שפתי חכמים" (אות ל). אך קשה, למה אפוא כאן פרשה סתומה? ולגופו קשה, מהו המיוחד שבאותו היום? רק מעטים מאוד הם הפסוקים שבהם נאמר "ביום" בלא לציין את עניינו המיוחד של יום זה. (פ' וארא תשמ"ז) וראה דרשת חז"ל בויקרא רבה (א, יג), שם נאמר: מה בין נביאי ישראל לנביאי אומות העולם וכו' אין הקב"ה נגלה על אומות העולם אלא בלילה... אבל נביאי ישראל ביום, שנאמר: "והוא ישב פתח האהל כחם היום" (בראשית יח, א), "ויהי ביום דבר ה' אל משה" וכו'.
		לענין הפרשה הסתומה העיר ראב"ע: אולי בעל ההפסקות ידע לו טעם למה עשה כן (סימן של פרשה סתומה כאן), כי דעתו רחבה מדעתנו. ע"כ. וראה אצל רד"צ הופמן, בכתב יד המתורגם ואשר אי"ה יראה אור. (פ' וארא תש"ן) ב"ה ראה אור בניסן תש"ע, וכך נאמר שם (עמ' עח): תמוה, שהענין מופסק פעמיים, פעם על־ידי סימן פרשה סתומה ופעם על־ידי סימן פרשה פתוחה, אך ראינו הפסק בין משפט־הרישא ומשפט־הסיפא על־ידי פרשה במקומות נוספים (השוה במדבר כו, א; דברים ב, יז). ושם בעמ' ריז כתב: ובדרך אגב גם יצויין שאין כל הכרח למצוא טעם לפתוחות, שהרי אנו מוצאים בתורה פתוחות וסתומות רבות, שקשה למצוא להן טעם, אם אמנם יוצאים מן ההנחה שפתוחה היא סימן־הפרדה גדול מסתומה. וכך העיר ר' חזקי פוקס שי': יעויין במאמרו המאלף של מנחם כהן ב"מבוא למהדורת הכתר", בסוף כרך יהושע־שופטים של מקראות גדולות הכתר, שם (בעמ' 50) הוא מוכיח שבניגוד למסורה הבבלית שעשתה רשימות מפורטות בנוגע לפרשיות הפתוחות והסתומות, המסורה הטבריינית מעולם לא ראתה בחלוקת הפרשיות דבר מחייב. הרמב"ם פסק להלכה (הלכות תפילין ומזוזה וספר תורה ח, ד), את רשימת הפרשיות הפתוחות והסתומות שהוא מצא בכתר ארם צובא, שהוגה ונוקד בידי חותם המסורה הטבריינית רבי אהרן בן אשר, ומחמת פסקו נתפשטו ספרי התורה הנכתבים על־פיו (בשינויים קלים). אמנם, מכיון שכאמור לעיל, רבי אהרן בן אשר לא הגיה כלל את הפרשיות, מפני שהיה חבר במסורה הטבריינית שלא ראתה בזה דבר מחייב, צריך עיון אם יש בכלל מקום לכל השאלות הללו לגבי הפרשיות הפתוחות והסתומות.
		וב"דעת מקרא" על אתר מעיר ר' עמוס חכם (הערה 25), שיתכן שזאת שיטת חלוקת הפסקאות - לתת רווח לפני "וידבר ה'", ואפילו באמצע הענין, ואפילו באמצע הפסוק (השוה במדבר כו, א; דברים ב, טז-יז; מלכים א' יג, כ; יהושע ד, א; שם ו, א ועוד). (פ' וארא תשנ"ה)
		ולמה קבעו כאן "שלישי", כלומר חיזוק ההפסקה? (פ' וארא תשנ"ב) הערת ר' חזקי פוקס שי': בסוף ספר "מנהגים דק"ק וורמיישא" של ר' יוזפא שמש ח"ב, מופיעה רשימת העליות שנהגו בהן בוורמיישא, ושם בעמ' קצח, מבואר שאכן לא נהגו בוורמייזא להפסיק כאן, אלא המשיכו "שני" עד סוף "שלישי" שלנו, ו"שלישי" סיימו בפרק ז, פסוק יג. וראה מאמרו של ר' יעקב שמואל שפיגל "הפסקות בקריאת התורה" (בספרו "פתחי תפילה ומועד" עמ' 137) שם הביא דברי האדר"ת (הרב אליהו דוד רבינוביץ תאומים) בספרו "תפילת דוד" שכתב: דאבה לבי מאוד ברשימת הקרואים, שבכמה מקומות אינם במקום הראוי להפסיק, ומפסיקין ופוסקים באמצע הדברים, במקום שיכולים לעמוד גם בסוף הענין, וכבר האיר עינינו רבנו הגר"א (כמובא בשמו במעשה רב סי' קלב) כי דעתו היא לפסוק היכא דסליק ענינא, ואם התירו מטעם זה שלא לקרות רק ט פסוקים בפורים משום דשם סליק ענינא, כל שכן באופן שנוכל לתקן ליופי העניין ועלויה עלייא שצריכים אנו לנהוג כן. ולכן הנהגתי בביתי, שלא כנרשם בסידורים מקום שפוסקים, וכן הוא מנהגי בעזה"י לקרוא ב' וה' ומנחת שבת, ואתייחד להלן מדור ומאמר בפני עצמו לעניני קריאת התורה וכל אביזרייהו. ע"כ. ובהמשך שם העיר: הואיל והמדפיסים לא הדפיסו את החלוקות שהוצעו על־ידי החכמים, נותרה החלוקה הקודמת בעינה, ולא נודעה לרבים. בעל קריאה בימינו הרוצה להפסיק במקום שקבעו החכמים, עתיד ליתן את הדין לפני ציבור המתפללים, שאין להם אלא החלוקה הנדפסת, הנחשבת בעיניהם כחלוקה מסיני, והם לא יהינו לסטות ממנה ימין ושמאל. ושם בעמ' 155 מסכם ואומר, כי קיימות שתי שיטות עיקריות בקביעת מקום ההפסקות: (א) הפסקה בדבר טוב. (ב) הפסקה בפרשות פתוחות או סתומות. הדרישה להפסיק בדבר טוב מפורשת בתלמוד הירושלמי (מגילה פ"ג ה"ז), ובבבלי היא נזכרת בצורה כללית יותר (ברכות לא ע"א). הדרישה להפסיק בפרשות מובאת על ידי האחרונים המדייקים זאת מדברי התלמוד. נראה שההקפדה לסיים בדבר טוב היא המכרעת, הגם שמצאנו מספר סדרים המפסיקים בדבר שאינו טוב (שמות טז, ד; ויקרא טו, כה; יז, טז; סוף פרשת קדושים; במדבר יא, טו; סוף פרשת בלק ועוד). אפשר שיש לברר מה ההגדרה של "טוב", ודומה שהעניין צריך בירור. ושם בעמ' 150-148 עמד על מקומות רבים בהם באה הפסקה בדבר שאינו טוב. עיי"ש.
	@22ל	<b>רש"י ד"ה ויאמר משה לפני ה', היא האמירה שאמר למעלה (פסוק יב), וכו'.</b> ולא ידעתי לשם מה צריך לומר זאת, שהרי כבר אמר בדיבור הקודם: הוא הדיבור עצמו האמור למעלה (פסוק יא) וכו'. ולכאורה אין זו כי אם חזרה שלא לצורך. (פ' וארא תשנ"ט) אכן בדפו"ר דיבור זה אינו.
@11ז	@22א	<b>"ויאמר ה' אל משה" וגו'.</b> הניחא שהגוי שחילק את התורה לפרקים, התחיל כאן פרק חדש. אבל לי קשה על בעלי הטעמים שקבעו כאן פרשה פתוחה, אף־על־פי שקוטעים בזה דיאלוג בין הקב"ה לבין עבדו משה רבנו ע"ה. ולכאורה זה עוד קשה מן הסמיכה שבין הפסוקים כח ו־כט שלמעלה. (פ' וארא תשס"ו) וראה מש"כ שם.
		<b>רש"י ד"ה יהיה נביאך, כתרגומו - מתורגמנך, וכן כל לשון נבואה וכו'</b>. ואילו יונתן בן עוזיאל מתרגם: נביא דילך. כלומר אונקלוס מתרגם, כדרכו בקודש, על פי הקשר הדברים, ולפי ההקשר ודאי שאין הכוונה לנבואה. עם זאת ראוי לבדוק אונקלוס במקומות אחרים, כי הנה למעלה (בראשית כ, ז) הוא מתרגם "נביא": נבִיָא. (פ' וארא תשנ"ז)
		ולשון רש"י קצת קשה לי, כי סוף סוף אינו מבאר מה משמע התיבה "מתורגמנך" כאן, שהרי בוודאי אין משמעותו מתרגם משפה לשפה, או "אדם המכריז ומשמיע לעם דברי תוכחות". (פ' וארא תשס"ו)
	@22ב	<b>רש"י ד"ה אתה תדבר, פעם אחת כל שליחות ושליחות וכו'</b>. ולא ידעתי מאיזו הווה אמינא בא רש"י להוציא באמרו "פעם אחת". וראה "שפתי חכמים" (אות נ). (פ' וארא תשס"א)
	@22ג	<b>רש"י ד"ה ואני אקשה, מאחר שהרשיע והתריס כנגדי, ...טוב לי שיתקשה לבו למען הרבות בו אותותי ...ואף על פי כן, בחמש מכות הראשונות לא נאמר 'ויחזק ה' את לב פרעה' וכו'.</b> בה' המכות הראשונות עדיין לא היה צריך לחיזוק לבו על ידי ה', כי עמדה לו רשעותו, ואף־על־פי שחפץ ה' להקשות לבו מתחילה להרבות אותותיו כדי שישמעו ישראל וייראו, לא חיזק ה' את לבו אלא אחר חמש מכות, לפרסם רשעותו. ראה רא"ם. (פ' וארא תשמ"ט)
	@22ה	<b>"וידעו מצרים... על מצרים".</b> אין כאן משום חזרה יתירה על התיבה "מצרים", כלומר אי־אפשר היה לומר: "וידעו מצרים... בנטותי את ידי עליהם", שהרי "מצרים" הראשון מוסב על העם, ואילו השני - על הארץ. (פ' וארא תשנ"ב)
		אבל לא ידעתי, אימתי נתקיים דיבור זה, כלומר, אימתי ידעו מצרים את ה'? (פ' וארא תשס"ה) וראה "העמק דבר" על אתר המבאר כי דיבור זה נתקיים על ים־סוף. ראה להלן (יד, ד).
		<b>רש"י ד"ה את ידי, יד ממש, להכות בהם. ע"כ.</b> ולא אדע, מה בא רש"י לומר בביטוי "יד ממש". (פ' וארא תשמ"ט)
		ועתה שאלני ר' רפאל בנימין פוזן שי' זה ובדקתי בכל ספרי. רא"ם ו"גור אריה" אומרים בפשטות - "דברה תורה בלשון בני אדם", אך ר' שמואל פ. גלברד קושר את הצורך בהערה זו בפועל המתלווה. ומעניין שהוא מציין רש"י זה לפסוק ד (וכן הוא אצל ר' יצחק לוי בחומש רש"ר הירש), בעוד שבחומש שלי הוא מצוין לפסוק ה. (פ' וארא תש"ן) וראה "משכיל לדוד" המבאר כי לא שייך לשון נטיה אלא ביד ממש (לדבריו פירוש רש"י הוא דווקא על פסוק ה ולא על פסוק ד). בכך מבקש רש"י להוציא מההבנה ש"יד", משמעותה כאן - הכאת מכות (כפי שתרגם אונקלוס: מחת גברתי). וראה רש"י להלן (יד, לא).
	@22ט	<b>רש"י ד"ה מופת, ...שיש צרוך (צורך) במי ששולח אתכם. ע"כ.</b> ראה ביאורו של ר' שמואל פ. גלברד שכתב: נראית הגירסה ברש"י: שיש צרוך במי וכו'. ופירושו: שיש כוח ויכולת (רא"ם, חזקוני וכן ב"שפתי חכמים" אות ר). וכך גם בספר דברים (לב, יז), שם נאמר: "יזבחו לשדים לא אלה", ואונקלוס מתרגם: דבחו לשדין דלית בהון צרוך. (פ' וארא תשמ"ט)
		<b>"קח את מטך"</b>. ראוי לבדוק את סוגיית המטות, זה של משה וזה של אהרן, בכל ספר שמות, שכן לכאורה הרבה קושיות יש בה. (פ' וארא תשס"ו) וראה מש"כ למעלה (ד, ב). וראה ראב"ע על אתר.
		<b>רש"י ד"ה לתנין, נחש. ע"כ.</b> משום מה, ולכאורה ללא כל סיבה של ממש, מסודר ד"ה זה בחומש "רב פנינים" לפסוק י. קשה לפי זה, אימתי נקרא בעל חיים זה נחש ואימתי תנין, ובעל "שפתי חכמים" (אות ש) מביא בשם רד"ק בספר השרשים שהתנינים הנזכרים ביבשה, הם מין ממיני הנחשים, ואלו הנזכרים במים, הם מין ממיני הדגים הגדולים כדמות נחשים. (פ' וארא תשס"ד) אכן בחומש רש"ר הירש מסודר ד"ה זה לפסוק ט.
	@22יא	<b>"ויקרא גם פרעה לחכמים ולמכשפים".</b> "גם" זה, מה בא לרבות? והרי משה ואהרן לא קראו לאיש. (פ' וארא תשנ"א) וראה חזקוני שכתב: מהו "גם" - אפילו התינוקות שבכאן יכולים לעשות כן. ובחומש "תורת חיים" העירו (הערה 29) שלפי פירוש זה נראה שהמקרא מסורס הוא, והוא כמו: ויקרא פרעה גם לחכמים וכו'.
		<b>רש"י ד"ה בלהטיהם, ...ואין לו דמיון במקרא. ויש לדמות לו (בראשית ג, כד) "להט החרב המתהפכת" וכו'.</b> וקצת קשה לשון "דמיון" ולעומתו "ויש לדמות", והרי זה כאילו הסיפא סותר את הרישא (על כך העיר ר' חזקי פוקס שי' שיתכן שמלות "אין לו דמיון במקרא", כתב רש"י בשם המדקדקים שקדמו לו. וראה דברי מנחם במחברתו שאכן הביא פסוק זה בערך 'להט' בתור מחלקה נפרדת, דהיינו שאין לה דמיון. בעקבות דברי המדקדקים כותב רש"י את דעתו, שניתן לדמות ל"להטיהם" של החרטומים את "להט החרב המתהפכת"). וזה שאין רש"י מביא כבר כאן את דברי רבותינו (סנהדרין סג ע"ב) שאותם מביא להלן (פסוק כב ד"ה בלטיהם), דומה שכן דרכו של רש"י להביא כגון זה בהזדמנות השניה ולא בראשונה. ובדפו"ר זה אינו. גם קצת קשה שהיה יכול להביא־לדמות לתיבה "בלהטיהם" את "בלטיהם" שבפסוק כב באשר שתי התיבות דומות הן במשמעותן הן בצלילן, ואכן אונקלוס מתרגם שתיהן "בלחשיהון", חרף דברי הגמרא בסנהדרין (שם), ואילו "להט" שבבראשית (ג, כד) הוא מתרגם "שנן". גם תמוה ששם בבראשית מפרש רש"י "להט" לא כמו שמפרש כאן. (פ' וארא תשמ"ח, תשנ"ג, תשנ"ה, תשנ"ט)
	@22טו	<b>רש"י ד"ה הנה יצא המימה, לנקביו, שהיה עושה עצמו... ומשכים ויוצא לנילוס וכו'. (שמות רבה ט, ח ותנחומא יד).</b> הרי לך שבפרשה זו הנילוס הוא זה הנקרא בשם יאור. והנה להלן (פסוק יט ד"ה יאוריהם) מפרש רש"י: הם בריכות הניגרים מבריכות העשויות בידי אדם וכו', והרי זה קשה, לכאורה. ועל כל פנים, חשיבותו של הנילוס למצרים ניכרת משכיחות איזכור התיבה "יאור" בפרשיות אלה, ראה א, כא; ב, ג, ה; ז, טו, יז, יח, יט, כ, כא, כד, כה, כח; ח, א, ז. (פ' וארא תשמ"ח) וראה רש"י לספר בראשית (מא, א) ד"ה על היאר ו"שפתי חכמים" שם (אותיות ב-ג), שלעולם "היאור" בה"א־הידיעה הוא הנילוס ונקרא גם יאור על שם היאורים־תעלות המים הנמשכים מן היאור אל השדות.
		ועל הרישא של דברי רש"י קשה, כי הנה להלן (פסוק כ) נאמר "לעיני פרעה ולעיני עבדיו", כלומר שלא לבדו יצא לנהר. (פ' וארא תשנ"ג) וראה "גור אריה" שכיון שהיאור הוא יראתם של המצרים (רש"י להלן פסוק יז), אמר פרעה שיש לו דברים עמו ביחידות, במקום מיוחד.
		<b>"...והמטה אשר נהפך לנחש".</b> עניין המטה־המטות צריך עיון שיטתי. (פ' וארא תשמ"ט) וראה מש"כ למעלה (ד, ב; ז, ט).
	@22טז	<b>"אלהי העברים".</b> תרגם אונקלוס: אלהא דיהודאי. ולא ידעתי, למה מתרגם אונקלוס בספר בראשית "עברי": עבראה, ורק החל בספר שמות (א, טו) מתרגם: יהודאי. (פ' וארא תשנ"ו, בים המלח)
		והנה הראה לי שכני בבית הכנסת ר' יהודה גרינשפן שי' מדרש בבראשית רבה (צח, ו) - בלא כל קשר עם שאלתי - בזה הלשון: "יהודה אתה יודוך אחיך, אחיך מודים בך, אמך מודה בך, אני בעצמי מודה לך. אמר רבי שמעון בר יוחאי, יהיו כל אחיך נקראין על שמך. אין אדם אומר: ראובני אנא, שמעוני אנא, אלא יהודי אנא", והרי הכל אתי שפיר - מאז ואילך אין אונקלוס מתרגם עבראה כי אם יהודאי. (פ' וארא תשנ"ט) וראה מש"כ למעלה (א, טו; ב, ו).
		נראה שלהלן (י, ג) הפעם האחרונה שבא השם "עברים". להלן (ט, ד) בא "ישראל" או "בני ישראל" וביניהם בא השם הסמוי - "עמי". (פ' וארא תשס"ה)
	@22יט	<b>רש"י ד"ה אמר אל אהרן, לפי שהגין היאור על משה שנשלך לתוכו, לפיכך לא לקה על ידו, לא בדם ולא בצפרדעים, ולקה על ידי אהרן (שמות רבה ט, י). ע"כ.</b> ובדומה להלן (ח, יב ד"ה "אמר אל אהרן"): לא היה העפר כדאי ללקות על ידי משה וכו' (שמות רבה י, ז). ע"כ. משום מה חשבתי תמיד, בלא לדייק בכתובים, שמשה רבנו ע"ה על דעת עצמו עשה כן, והנה רק עתה שמתי לב שבציוויו ית' עשה. הרי לך שהכרת טובה מעין מצוות עשה היא, ולא סתם מדה טובה. ואמרתי את הדבר לפני רבו של קיבוץ חפץ חיים ולפני ידידי ר' משה ריינמן שי', ונראה להם.
		וראה מה שכתבתי להלן (ח, א; כב, ל) וראה גם דברים (כג, ח וכו, ג) ומה שכתבתי שם. (פ' וארא תשס"ב)
		לרגל הבר מצוה של אביתר שי' קראתי לפני הבנים והנכדים מדברי חז"ל (מדרש הגדול, מובא ב"תורה שלמה" אות פח) על הפסוק "אשר לא ידע את יוסף" (א, ח), וכה דבריהם: "לא ידע את יוסף" - <b>כמו</b> שלא ידע את יוסף, שהרי הביא את הכסף ביתה פרעה, וקנה כל אדמת מצרים לפרעה ותיקן עליהם מס, שנאמר "ונתתם חמישית לפרעה" (בראשית מז, כד), לפיכך כתוב "אשר לא ידע את יוסף". וכשם שכפר ביוסף דכתיב "אשר לא ידע את יוסף", כך כפר בבורא הכל, שהרי אמר לו יוסף "את אשר האלהים עושה הגיד לפרעה" (שם מא, כה), והוא אמר "לא ידעתי את ה'" (ה, ב). ארורים הם הרשעים שהם כפויי טובה, שכופרין במי שעשה עמהם טובה. ע"כ. ולעומת מנהגם של אלה הארורים מקובל כי בדרשות הבר־מצוה פותח החתן בדברי תודה להוריו ומוריו, והמשפטים מקובלים בכל החוגים. על החובה של כל אחד להכיר טובה למי שעשה עמו טובה ובפרט להוריו, מרחיב בעל "ספר החינוך" את הדיבור, כמובא להלן (כ, יב). (פ' שמות תש"ס, בר מצוה של אביתר שי')
		<b>"קח מטך ונטה ידך".</b> לכאורה הכוונה כפי שנאמר במפורש להלן (יד, טז) "ואתה הרם את מטך ונטה את ידך", כלומר הציווי הוא להטות את היד אשר בה נתון המטה. ואולם לאורך שתי הפרשיות (וארא ובא) לא נאמר במפורש, אם נצטוה המחזיק במטה להחזיקו ביד הנטויה, או שמא - להטות יד אחת בשעה שהמטה נתון ביד האחרת, אף כי אפשרות זו אינה מסתברת ביותר. וכדאי לבדוק באורח שיטתי. (פ' וארא תשנ"א) וראה מש"כ למעלה (ד, ב).
	@22כ	<b>"וירם במטה"</b>. צריך לבדוק סיבת מציאותה של בי"ת זו. וראה "דעת מקרא" על אתר. (פ' וארא תשנ"ד, תשס"ב) וראה מש"כ למעלה (ד, ב).
	@22כב	<b>"...ולא שמע אלהם".</b> "אלהם" מוסב על משה ואהרן המוזכרים לאחרונה בפסוק כ! (פ' וארא תש"ן)
	@22כג	<b>רש"י ד"ה גם לזאת, למופת המטה שנהפך לתנין, ולא לזה של דם. ע"כ.</b> צריך להסב את הריבוי שבתיבת "גם" על מכת הדם, כלומר לא רק אל אות התנין לא שת לבו, כי אם גם למכת הדם, וכפי שכבר השתמע מפסוק יג. (פ' וארא תשמ"ח, תשנ"ג, תשנ"ט)
		ולכאורה יש לשאול, אם גם חרטומי מצרים מסוגלים היו לעשות כן, והוא הדין באשר לצפרדע, מה מופת יש כאן, ולשם מה אפוא נעשו? (פ' וארא תשס"א) על כך משיב ראב"ע (לפסוק כב): ויש הפרש גדול בין מעשה אהרן ובין מעשיהם, כי אהרן הפך כל היאור שהיה לפניו, וכל מים שהיה בכל גבול מצרים שלא היה רואה אותם. ועוד כי הפך מים שאינם עומדים רק רצים תמיד, ומים אחרים באים, ועוד כי עמדה המכה שבעת ימים. והחרטומים לא הראו שהפכו רק מים מעטים עומדים בכלי, וזה היה רגע אחד עד ששב פרעה אל ביתו. ע"כ. וחזקוני להלן (יד) מעיר: אף־על־פי שבדם וצפרדעים עשו כמשה ואהרן, ומכל מקום לא בטלום, בשלישית לא ניתן בהם כח, לא לעשות ולא לבטל, כדי שלא יהיו מוחזקים בדבר.
	@22כד	<b>"ויחפרו כל מצרים סביבת היאר".</b> אבל לא נאמר בשום מקום, אם חפירה זו הועילה להם או לאו, וכאילו העיקר חסר מן הספר. (פ' וארא תש"ן)
		וראה דברי ר' עמוס חכם ב"דעת מקרא" על אתר שמבאר שאכן מצאו שם מים. ולכאורה כך מסתבר מן הכתוב. (פ' וארא תש"ס)
@11ח	@22א	<b>"ויאמר ה' אל משה אמר אל אהרן נטה את ידך על הנהרת, על היארים ועל האגמים".</b> ראה דברי רש"י למעלה (ז, יט) שיש כאן עניין של הכרת טובה מצד משה. (פ' וארא תשס"ח)
	@22ב	<b>"הצפרדע".</b> רק כאן באה צד"י דגושה אחר ה"א־היידוע, ואילו תשע פעמים שבהן בא השם צפרדע בידוע בלשון רבים, הצד"י רפה, ולא ידעתי למה. (פ' וארא תשנ"א)
		ואולי הדגש שבכאן הוא הרמז לדרשה שרש"י מביאה - צפרדע אחת היתה וכו'. (פ' וארא תשנ"ז) וכן כתב ר' דוד אריה קליין בספרו "דיוקי רש"י" על אתר.
		דומה שלעתים קרובות אין דגש אחר ה"א־היידוע כאשר האות הראשונה היא שוואית ועדיין לא שאלתי ידען. (פ' וארא תשס"א) וראה ספר ה"מכלול" לרד"ק (עמ' מא), שכתב לענין ה"א־היידוע: ופעמים כשתחלת התיבה שו"א תהיה רפה. ע"כ. ומלשונו שם משמע שאכן אין כלל בדבר אלא מסורה.
		שאלה אחרת היא, מדוע רש"י מתעלם מדבריהם של רבי עקיבא ורבי אלעזר בן עזריה במסכת סנהדרין (סז ע"ב): צפרדע אחת היתה ומלאה כל הארץ, או: צפרדע... ושרקה להם והם באו. ע"כ. והרי בנס כפי שמתארו הדרשן במדרש שרש"י מביאו, מופיעים המצרים כטיפשים, אשר לא הפסיקו להרבות צפרדעים למרות שראו את תוצאות מכותיהם. (פ' וארא תשס"ה, במלון קראון פלאזה, ירושלים) על טפשות זו כתב הרב יעקב ישראל קנייבסקי (הסטייפלר) בספרו "ברכת פרץ" (עמ' כה): והנה כשראו המצרים (המכים את הצפרדע) כי על־ידי־זה מוסיפה להתיז צפרדעים הרבה, הלא הדעת נותנת שצריכים להפסיק מלהכותה כדי שלא להרבות השרצים הללו, אבל מה מדת הכעס אומרת? אדרבה, מכיון שמוסיפה להתיז, כל שכן וכל שכן שצריכים להוסיף להתנקם ממנה ולהכותה ככל האפשר, וכל שהוסיפה להתיז, הוסיפו לכעוס וחמתם בערה בהם, וכך חזר חלילה - הם הוסיפו להכות ולהתנקם והיא הוסיפה להתיז נחילים נחילים עד כי "ותכס את ארץ מצרים". וכן הוא בכל מקום שכועסים - אם ישמעו חרפתם ולא ישיבו - ישתקע הדבר לאט לאט, אבל כשמשיבים לשכנגדו - הרי הוא מוסיף להשיב לעומתו כהנה וכהנה וכל מה שיוסיף להתנקם, גם הלה יוסיף לעומתו ככל האפשר, ואם כן הדעת נותן שטוב ויפה לו לא להטפל עם זה שציערו ולעבור בשתיקה עד יעבור זעם. אבל מדת הכעס אומרת: הכי אנכי אשתוק על זאת?! ומתחיל להשיב או להתנקם, וגם שכנגדו הולך ומוסיף, ומדת כעס שלו אומרת שכל שכן שיש להשיב מנה אחת אפים, וכך לעולם.
	@22ד	<b>"ויקרא פרעה... העתירו".</b> על משה ואהרן מוסב לשון רבים, והנה תגובת משה "למתי אעתיר לך" (פסוק ה), באה בלשון יחיד. ובדומה לזה, פניית פרעה היא לשניהם והתגובה לעומת זאת באה על־ידי משה רבנו ע"ה בלבד, בלשון יחיד, גם במכות הערוב (להלן טז-כה), הברד (ט, יג-לה) והארבה (י, א-כ), דהיינו בארבע מתוך עשר המכות. (פ' וארא תשנ"ד)
		היחיד המעיר על כך הוא ראב"ע על אתר - "דרך מוסר, לשניהם", ומן הסתם מוסר כאן במובן נימוסין ודרך ארץ. שאלה נוספת היא, למה ביקש להתפלל דווקא על ד' מכות אלה. ועל כך ראה "דיוקים" - מפני שחשש מפני גילוי העובדה שמכות אלה פוגעות במצרים בלבד. (פ' וארא תשס"ו) וראה מש"כ להלן (ח, יט).
	@22ו	<b>"ויאמר למחר"</b>. קצת קשה לי, אם מכת הצפרדע כה קשה עד שהוא מוכן להיכנע ולבקש להסירה, למה מבקש למחר ולא מיד? וראה אצל ראב"ע שכתב בשם רב שמואל בן חפני, שפרעה חשב שמשה חזה במערכת כוכבי השמים שעתידה מכת הצפרדעים לבא על מצרים, וחשב פרעה, כי עתה הגיעה עת סור הצפרדעים, על כן נסהו להאריך ואמר למחר. וראה גם "שפתי חכמים" לפסוק ח (אות נ). (פ' וארא תשנ"ד)
		סוף פרשת "רביעי" כאן תמוה, שהרי פסוק ז הוא המשך פסוק ו. (פ' וארא תשס"ז) וראה מש"כ למעלה (ו, כח). וברשימת העליות שנהגו בהן בוורמיישא שבסוף ספר "מנהגים דק"ק וורמיישא" של ר' יוזפא שמש ח"ב מבואר שבוורמיישא נהגו לסיים "רביעי" בפסוק יא. (הערת ר' חזקי פוקס שי')
	@22ז	<b>"וסרו הצפרדעים ממך ומבתיך ומעבדיך ומעמך" וגו'.</b> אין כאן חזרה מדויקת על האמור למעלה (ז, כח-כט), וגם אין הסדר מתאים לדברי רש"י שם (כח) ד"ה בביתך שכתב: בביתך - ואחר כך בבתי עבדיך, הוא התחיל בעצה תחילה... וממנו התחילה הפורענות. ע"כ. לפי דברי רש"י אלו היו הצפרדעים צריכות לסור ממנו־מפרעה לאחרונה. אלא נראה שתשובת משה זו היא על בקשת פרעה "ויסר הצפרדעים ממני ומעמי" (פסוק ד) ומשה מפרט ומחזק הבטחתו בארבע לשונות. (פ' וארא תשמ"ז)
		<b>"...רק ביאר תשארנה".</b> וקשה לי, בציווי למשה רבנו ע"ה נאמר "נטה את ידך... על הנהרת על היארים ועל האגמים", כלומר שהצפרדע תעלה מכל מקווי המים, ואם לא מכולם, כדברי ראב"ע שם, הרי מרובם. מה עניין יש בהישארותן ביאור בה"א־הידיעה בלבד, ולא במקומות הימצאותן הטבעית? (פ' וארא תש"ס) ולפי המדרש (שמות רבה י, ב) שרץ היאור צפרדעים כדי להראות לפרעה מיהו השולט ביאור, שהרי המצרים היו עובדים לנילוס (ראה למעלה ז, יז רש"י ד"ה ונהפכו לדם). לפי זה באה הישארותן דווקא ביאור להזכיר מיהו השליט ביאור.
	@22ח	<b>רש"י ד"ה ויצא... ויצעק, מיד שיכרתו למחר. ע"כ.</b> ולכאורה צריך לשאול, הכיצד התפלל מיד במקום גילולים, והרי להלן (ט, כט ד"ה כצאתי את העיר) מאריך רש"י "אבל בתוך העיר לא התפלל, לפי שהיתה מלאה גילולים" (שמות רבה יב, ה), וראה "שפתי חכמים" שם (אות כ) שכאן התפלל על מחר והיתה לו אפוא שהות, ולא היה צריך לגלות לפרעה שיתפלל רק "כצאתי את העיר", ובדומה גם באשר לאמור להלן (כה), "אנכי יוצא מעמך" האמור בערוב. (פ' וארא תשל"ד, תשמ"ט, תשנ"ג, תשנ"ט)
		וראה גם מה שכתבתי להלן (ט, כט ד"ה כצאתי את העיר). (פ' וארא תשנ"ט)
		ועתה קשה לי תיבת "מיד" שרש"י מוסיף כאן, כי למה חשוב להתפלל מיד כשהמטרה היא לסלק את הצפרדעים רק מחר. (פ' וארא תשס"ז) וראה דברי "אור החיים" הק' לפסוק ה שכתב: נתכוון הרשע להגדיל הנסיון שיתפלל (עכשיו) להסיר ולא יסיר עד למחר. והשיב משה על זה ואמר: כדברך נעשה למען תדע כי אין כה' אלהינו שיקבל תפלתינו בתנאיה, על דרך אומרו (דברים ד, ז) "כי מי וגו' כה' אלהינו בכל קראנו אליו", ולזה תכף ומיד יצא והתפלל לה'.
	@22י	<b>רש"י ד"ה חמרִם חמרִם, ...כתרגומו דגורין־גלין (=גלים). ע"כ.</b> כלומר צבורים, דגורין וגלין כולם אחד הם - ערימות. והשוה למעלה (בראשית לא, מו). (פ' וארא תש"ן)
	@22יב	<b>רש"י ד"ה אמר אל אהרן, לא היה העפר כדאי וכו'.</b> וכך גם למעלה (ז, ט ד"ה אמר אל אהרן), וראה מה שכתבתי שם. (פ' וארא תשנ"ג)
	@22יג	<b>רש"י ד"ה ותהי הכנם, הרחישה, פדוליר"א בלע"ז. ע"כ.</b> וכבר אמר רש"י כן למעלה (ב, ד"ה ותעל הצפרדע), ולא ידעתי לשם מה חוזר על כך. (פ' וארא תשנ"ה)
		באמרו "הרחישה", הריהו נדרש ללשון הנקבה "ותהי", שהרי "כִנם" הוא לשון זכר. (פ' וארא תשס"ז)
	@22יד	<b>"ויעשו כן... ולא יכלו".</b> והרי מכיון שלא יכלו, אכן לא עשו. על כן מפרשים ראב"ע ורמב"ן: "ויעשו כן - שהכו עפר הארץ", כלומר הכו את עפר הארץ כמו שעשה אהרן על פי הוראת משה. (פ' וארא תשנ"ט)
		<b>רש"י ד"ה ולא יכלו, שאין השד שולט על בריה וכו'. (טו) ד"ה אצבע אלהים היא, מכה זו אינה על ידי כשפים וכו'.</b> כאן אין רש"י מבחין בין מעשה כשפים ומעשה שד, אך השוה למעלה (ז, כב ד"ה בלטיהם). וראה גם פסוק יא שם. (פ' וארא תשנ"ז)
		<b>רש"י ד"ה להוציא את הכנים, לבראותם ולהוציאם ממקום אחר.</b> ראה "שפתי חכמים" (אות ע). ונראה לי שכוונת רש"י פשוטה, שהרי בפסוק יג נאמר "כל עפר הארץ היה כנים בכל ארץ מצרים", ולא היה להם אפוא עפר להפכו כנים, ועל כך אומר כנ"ל. והקושיה שרש"י בא לתרץ, היא כקושיית "דעת זקנים מבעלי התוספות" למעלה (ז, כב) בדם. וכן מבואר ב"גור אריה" על אתר. (פ' וארא תשל"ד)
		וכך גם שואל שם ראב"ע, אלא שמשום מה אין הוא שואל כאן. (פ' וארא תשנ"ד)
	@22טו	<b>"אצבע אלהים היא".</b> בסנהדרין סז ע"ב אמרו: אמר רבי אלעזר, מכאן שאין השד יכול לבראות בריה פחות מכשעורה; רב פפא אמר, האלהים, אפילו כגמלא נמי לא מצי ברי, אלא האי מיכניף (מאסף) ליה, האי לא מיכנף ליה. ע"כ. לפי רב פפא אפילו בריה בגודל של גמל אין השד יכול לברוא, אלא כאשר השד זקוק לבריות הוא אוסף אותן מן ההפקר וכיון שהכנים בריות קטנות הן - אין השדים יכולים לכנסן. (פ' וארא תשמ"ז) וראה דברי רמב"ן בכתביו (דרשת תורת ה' תמימה עמ' קמו במהדורת מוסד הרב קוק) ודברי חזקוני לפסוק יד.
		על עניין הכישוף בכלל בחז"ל, כתב הרמח"ל בספרו דרך ה' (חלק ג ב, ט): והנה על פי הדרך הזה, כמו שהמציא לאדם דרך להשיג בו הארה והשכלה ורוח הקודש שלא כדרך הטבע הגשמי, כן הוצרך שימצא לטוב הגדול הזה, ההפך, והוא שיוכל האדם להמשיך חושך ועכירות ורוח טומאה שלא כדרך הטבעי, והוא עניין טומאות הכישוף והדרישה של המתים, שהרחיקתנו התורה מהם. ועניינם הוא המשיך על ידי הזכרות בתנאים ידועים, השפעות הטומאה וזוהמה, מה שהוא הריחוק היותר גדול ממנו יתברך, הפך הדבקות בו ממש. והדבר נמשך מאותם כוחות הרע (שזכרנו בחלק א ה), שהושמו להם בגזירתו יתברך שמות יוזכרו בם, ויימשך על ידי זה מהם משך הטומאה במדרגות ידועות שלא כדרך הטבע, וכן יעשו על ידיהם מעשים שלא כמעשים הטבעיים, כמעשה החרטומים וזולתם, כפי מה שנמסר בכוח הפועלים ההם לפעול, ובאותם הגבולים שהושמו להם. וכן על ידי השדים יעשו מעשים כאלה, לפי מה שנמסר בידם גם הם שיעשו, ובגבולים המיוחדים להם. והנה באותו השיעור שניתן להם היכולת לפעול, גזר האדון, ברוך הוא, שיידחו מפניהם פקידי הטבע, המחזיקים ענייני העולם על מצבם הטבעי, וכל המלאכים, המביאים ההשפעות כפי הסידור המסודר. ועל זה אמרו ז"ל "כשפים - שמכחישים פמליא של מעלה" (חולין ז ע"ב). ע"כ. וראה עוד רמב"ן לספר דברים (יח, ט) ו"נפש החיים" (ג, יב).
		<b>רש"י ד"ה אצבע אלהים היא, ...מאת המקום היא. ע"כ.</b> והרי יש בזה משום הודעה על עליונות הבורא. ואולי קשה מזה הוא שימושם של החרטומים בשם "אלהים" שפרעה אינו מגיב עליו. וראה ראב"ע בפירושו הקצר שכתב: וכבר הודעתיך, כי פרעה ועבדיו היו מאמינים באלהים, רק כיחשו השם (שם הוי'ה), על כן חזק לב פרעה. וכן הוא ברמב"ן. (פ' וארא תשנ"ו)
	@22יז	<b>רש"י ד"ה משליח בך, מגרה בך וכו'.</b> מסתבר שרש"י אומר כן מפני שלא שייך כאן לשון שליחות. (פ' וארא תש"ן) וב"הבנת המקרא" כתב ר' וולף היידנהיים: זה הכלל, כל לשון שליחות שתכליתו החזרה, יבוא בבנין קל. וכל שאינו לחזרה, יבוא בבנין הכבד הדגוש, מהם לשון גרושין ומהם לשון לויה. ואם בא אחריו בי"ת, יהיה לשון שיסוי וגרוי, בין בבנין הדגוש בין בבנין הפעיל.
		<b>"...משלח... משליח".</b> לשון נופל על לשון.
		וגם כאן צריכה המכה להתחיל בו בפרעה, ואמנם כך היה, ראה פסוק כ, אלא שאין רש"י מעיר כאן מאומה בנדון, ושלא כמו למעלה (ז, כח). (פ' וארא תשנ"ו)
		<b>"...ומלאו... את הערב וגם האדמה אשר הם עליה".</b> יחסית־את כאן קשה. ולא מצאתי הערה אפילו ב"דעת מקרא". כאילו הנושא הוא "בתי מצרים" ו"הערב" הוא המושא! (פ' וארא תשנ"ג, תשס"א)
	@22יח	<b>"את ארץ גשן אשר עמי עמד עליה".</b> מכאן ומן הפסוק הדומה להלן (ט, כו) משתמע שישראל היו מרוכזים דווקא בארץ גושן, וראה מה שכתבתי למעלה (ג, כב) בשאלה זו. (פ' וארא תשנ"ח)
	@22יט	<b>"ושמתי פדת בין עמי ובין עמך".</b> שאלתני ממן שתח' בשבת, מה בין מכה זו (ערוב) לקודמותיה (דם, צפרדע וכנים) שכאן מפורש שלא פגעה בישראל ובקודמותיה לא. כי הנה <b>בדם</b> לא נאמר מאומה בנדון, אף כי המדרש (שמות רבה ט, י) כן מבחין - "אמר רבי אבין הלוי ברבי, ממכת דם העשירו ישראל" וכו'. <b>במכת צפרדע</b> אפשר ללמוד על כך מן המשתמע (ז, כח-כט) "בביתך ובחדר משכבך... ובעמך ובתנוריך" וגו'.<b> בכנים</b> לא מצאתי כל רמז בנדון.
		ומכיון שהחילותי, המשכתי לבדוק, והרי מה שהעליתי. <b>בדבר</b> נאמר במפורש "והפלה ה'" וגו' (ט, ד).<b> בשחין</b> - "כי היה השחין בחרטומים ובכל מצרים" (ט, יא), כלומר - לא בישראל. <b>בברד</b> - "רק בארץ גשן... לא היה ברד" (ט, כו).<b> בארבה</b> - אולי אפשר להסיק מדברי הכתוב (י, ו) "ומלאו בתיך ובתי כל עבדיך ובתי כל מצרים", כלומר - לא בישראל. <b>בחשך</b> - נאמר במפורש "ולכל בני ישראל היה אור במושבתם" (י, כג).<b> ובמכת בכורות</b> הדבר ברור ביותר.
		אל נכון אומרת המשנה באבות (ה, ד) "עשרה נסים נעשו לאבותינו במצרים", והוא שניצלו מן המכות שבאו שם על המצרים. ברם, לפי הנ"ל קצת קשה, מנין להם לדורשים כך במשנה.
		ובאשר לענייננו, מה עניין לכּתוב - פעם להדגיש הבדלה זו בין ישראל למצרים במפורש, פעם ברמז ברור פחות או יותר ופעם להידרש לעניין זה. וצ"ע. (פ' וארא תש"ס) לשאלה זו נדרש רמב"ן, ובמכות בהן מצויינת הפליה, מבאר רמב"ן מדוע ראה הכתוב להדגיש את קיומה דווקא בהן. על ההדגשה <b>במכת ערוב</b> כתב רמב"ן (ח, יח) שבניגוד למכות הקודמות שהיו "עומדות" היתה זו מכה "משולחת" ועל כן הפלא שבה היה גדול יותר, החיות עלו והשחיתו כל דבר שעמד בדרכן, והנה נעצרו בגבול ארץ גשן, ואף בארץ מצרים - אם מצאו איש יהודי, לא הזיקוהו. להלן (ט, ג) <b>במכת דבר</b> כתב שהדגשת ההפליה בין מקנה ישראל למקנה המצרים באה משום שהיו מעורבים יחדיו במקום מרעה מחוץ לעיר. ועוד: ראוי היה על פי הטבע שהמגפה תתפשט ותפגע אף במקנה ישראל. <b>במכת ברד</b> (ט, כו) כתב שכיון שנטה משה ידו על השמים, ראוי היה שירד ברד גם על ארץ גושן, שאוירה ואויר מצרים - אחד הוא. <b>במכת חושך</b> אמנם רמב"ן לא ביאר, אבל חזקוני (י, כג) כתב: היה אור במושבתם - בארץ גשן אין כתיב כאן כמו במכות אחרות, הוא שאמרו רבותינו: שונה מכה זו מכל האחרות שאפילו כשהיה ישראל בבית המצרי במצרים, היה אור עמו. נמצא שבכל המכות הפלה ה' בין ישראל למצרים, אלא שהכתוב ציין את ההפליה במקומות בהם פלא ההפליה היה גדול יותר, כאמור.
		<b>"ושמתי פדת בין עמי ובין" וגו'.</b> ומתרגם אונקלוס וכן יונתן בן עוזיאל: פרקן. כלומר הצלה, והרי זה ביטוי קשה בשביל דבר המושם בין שניים, מכל מקום המשמעות מובנת, וכדברי בעל "אור החיים" הק': "...פירוש כשיהיו עמי ועמך עומדים בשוה יעשה ה' פדות לזה מבין זה - ולנכרי ישיך ולאיש ישראל לא ישיך". (פ' וארא תשנ"ט)
		ודברי "העמק דבר", אינם נראים לי, אבל נראים דברי ר' עמוס חכם ב"דעת מקרא" שההצלה היתה הסימן המבחין בין ישראל ובין מצרים, שהרי המצרים לקו וישראל נצלו. (פ' וארא תשס"א)
	@22כ	<b>"...ויבא ערב כבד ביתה פרעה... ובכל ארץ מצרים תשחת הארץ מפני הערב".</b> כאן אנו שומעים על קיום הבטחתו ית' "והפליתי ביום ההוא את ארץ גשן" (יח) רק במשתמע, כלומר מן החיוב שבתיאור. לא כן להלן (ט, ד), שם מובטח "והפלה ה' בין מקנה ישראל" וגו', גם מתואר קיומה של ההבטחה - "וממקנה בני ישראל לא מת אחד" (ו), ואכן מבחין פרעה בנס בתוך נס זה, כאמור "והנה לא מת ממקנה ישראל עד אחד" (ז). (פ' וארא תשנ"ד, תשנ"ט)
		<b>"ערב כבד ביתה פרעה ובית עבדיו"</b>. כבר ציינתי (בפסוק יז) שכאן אין רש"י מעיר באשר לסדר פגיעת המכה, תחילה בפרעה ורק אחר כך בעבדיו, כמו למעלה (רש"י ד"ה בביתך - ז, כח), והשוה להלן (ט, י-יא) לגבי השחין, שם יש תחילה "באדם ובבהמה" ואחר כך "בחרטומים ובכל מצרים". ואילו פרעה אינו מוזכר כלל כנפגע! (פ' וארא תשנ"ו)
	@22כב	<b>רש"י ד"ה תועבת מצרים, יראת מצרים, ...ואצל ישראל קורא אותה תועבה. ע"כ.</b> ראה דברי ר' שמואל פ. גלברד ב"לפשוטו של רש"י" שלפי פירוש זה ברש"י, כאשר דיבר משה עם פרעה, באמת אמר "אלהי מצרים", אבל כאשר כתב את התורה לישראל, כתב "תועבת מצרים". כמו שמחבר ספר מלכים מונה את אלילי הגויים בשמות גנאי (מלכים ב' כג, יג): "לעשתרת שקץ צידונים, ולכמוש שקץ מואב ולמלכם תועבת בני עמון". (פ' וארא תשנ"ו)
	@22כה	<b>"אנכי יוצא מעמך"</b>. ראה מה שכתבתי למעלה (ח, ח). (פ' וארא תשל"ד)
		<b>"...וסר הערב מפרעה... רק אל יסף פרעה התל" וגו'.</b> כל יתר הדיבורים אל פרעה היו בגוף שני, ורק כאן עובר משה - באמצע דיבורו - לגוף שלישי, והדבר תמוה, ועדיין לא מצאתי מי שמעיר על זה. (פ' וארא תשמ"ז)
	@22כו	<b>רש"י ד"ה ויעתר אל ה', נתאמץ בתפילה. וכן אם בא לומר ויעתיר היה יכול לומר, ומשמע וירבה בתפילה; עכשיו כשהוא אומר בלשון ויפעל, משמע וירבה להתפלל. ע"כ.</b> לא ידעתי, איך רש"י מבחין בין "וירבה בתפילה" ובין "וירבה להתפלל". (פ' וארא תשנ"ו)
		ואולי צריך למחוק המלה "עכשיו" ולשים במקומה ו"ו, אז הדברים מובנים יותר, ואמנם כן הוא בדפו"ר וגם אצל ר' יצחק לוי (בחומש רש"ר הירש) כתב כן. (פ' וארא תש"ן) וכך מבאר ר' וולף היידנהיים בספרו "הבנת המקרא": כבר פירש הרב (רש"י) לעיל פסוק ה כי כל לשון "עתר" - הרבות פלל הוא, אלא שהוסיף כאן לפרש ההבדל שבין לשון "עתר" הבא בבנין הקל ובין לשון "עתר" הבא בבנין הפעיל ודבריו נראים סתומים וחתומים... אכן לעיקר מדקדק לשון עברי, כל דברי רש"י מבוארים וברורים מבלי שום דופי. ענין "הרבות פלל" נוכל להוציא בשתי משמעויות - אם במשמעות של ריבוי התאמצות בתפילה ואם במשמעות של ריבוי דברים בתפילה. ובעבור שבמשמעות לשון "עתר" כלולות שתי המשמעויות הללו, לכן נשתמש בו על שתיהן, אך בהבדל הבנינים, כי "ויעתר" בבנין הקל עניינו ריבוי התאמצות בתפילה, אבל "ויעתיר" בבנין הפעיל עניינו ריבוי דברים בתפילה. וזהו שדקדק רש"י בלשונו ואמר "ויעתיר" - משמעו וירבה בתפילה, "ויעתר" - משמעו וירבה להתפלל והיינו ההתאמצות בתפילה והריבוי שבו הוא מצד אומץ איכות התפילה.
@11ט	@22ח	<b>רש"י ד"ה וזרקו משה, ...הרי נסים הרבה, אחד... ואחד וכו'.</b> עיין שמות רבה (יא, ה) שם מונה המדרש שלושה נסים: (א) אדם הזורק חץ כלפי מעלה - אין החץ מתרחק יותר ממאה אמות, והנה משה זרק עפר שאין בו ממש והגיע עד כסא הכבוד. (ב) משה החזיק בידו שני חופנים - שלו ושל אהרן. (ג) בדרך כלל כשאדם מפזר עפר, אין העפר מתפזר אלא בטווח של כארבע אמות, והנה התפזר העפר בכל ארץ מצרים. על המדרש קשה, שאין כל הכרח לראות כאן נסים, שהרי אפשר שמשה זרק כמה וכמה זריקות, וראה עוד "שפתי חכמים" (אות ג). ועל רש"י קצת קשה לשון "הרבה" המוסב על שניים, שכן גם אם אנו רגילים לומר "מיעוט רבים - שניים", הרי אין לשון "הרבה" כאן במקום. ואמנם יש בשמות רבה (שם) נס שלישי כפי שצויין, ורש"י יכול היה להזכירו כדי להצדיק את לשון "הרבה".
		ובאשר לעצם ראיית הנסים שבכאן, הרי זה שייך למגמה הכוללת לראות בכל הנעשה במצרים משום נס - להרבות שבחו ית' ולהגדיל את חובת הכרת הטובה מצד ישראל. (פ' וארא תשמ"ז, תשמ"ט, תשנ"ג, תשנ"ה, תשנ"ט)
	@22ט	<b>רש"י ד"ה שחין, ...והרבה יש בלשון משנה, שנה שחונה (יומא נג ע"ב). ע"כ.</b> וכאן הגדיל רש"י לעשות וקורא ללשון אחד בשם הרבה. וצ"ע. (פ' וארא תשס"ג, שבת חזנות במלון הייאט, ירושלם) גם במסכת תענית (כד ע"ב) מופיע לשון "שחונה", אך עדיין קשה לשון "הרבה" שברש"י.
	@22י	<b>רש"י ד"ה באדם ובבהמה, ואם תאמר, מאין היו להם הבהמות וכו'.</b> השאלה מוצדקת, שהרי למעלה (פסוק ו) נאמר "וימת כל מקנה מצרים", וזאת אחר שהמושג מקנה הוגדר היטב קודם לכן (פסוק ג) - סוסים, חמורים, גמלים, בקר וצאן. וצריך לומר ששחין זה לא היה קטלני, שאם לא תאמר כן, לא היה מקנה שייהרג בברד (פסוק יט). והנה רש"י־מכילתא חוזר ושואל מעין זה להלן (יד, ז ד"ה וכל רכב מצרים), וסומך שם על האמור להלן (פסוק כ) "הירא את דבר ה' מעבדי פרעה" וגו'. אבל משום מה לא ראיתי התייחסות לשאלה, מה אכלו בהמות אלה, אחר שהברד הכה "את כל עשב השדה" (פסוק כה), וכנראה שנאלצו להאכיל אותן חיטה, ראה פסוק לב. (פ' וארא תשס"ב)
		לפי דברי ראב"ע לפסוק ו, ש"כל מקנה מצרים" הכוונה - רובו, אין מקום לשאלות הנ"ל. (פ' וארא תשס"ב)
		וראה מה שכתבתי למעלה (ג, כב) ולהלן (יט, כו). (פ' וארא תשס"ח)
	@22יד	<b>רש"י ד"ה את כל מגפתי, למדנו מכאן שמכת בכורות שקולה כנגד כל המכות. ע"כ.</b> וראה אצל ר' אברהם ברלינר על אתר שמשער שיש כאן טעות סופר וצריך לקרוא: מכת ברד, כלומר אחד המדפיסים פתר ראשי תיבות מ"ב = מכת בכורות, והמשיכו להדפיס כך בלא בדיקה, והרי זה ממגרעותיהם של ראשי־תיבות. וראה גם בליקוטים שבסוף ספרו. נגד פתרונו של ר' אברהם ברלינר ז"ל מדברת העובדה שכבר בדפו"ר נאמר במפורש: מכת בכורות. (פ' וארא תשס"ג)
		ורא"ם כתב בשם רבנו תם מאורלינש, שהגירסה היא "מכת בִּכּוּרוֹת" והיא מכת הברד, ונקראת כך על שם שלא הייתה המכה הזאת כי אם בדברים האביביים (המתבשלים בביכור), אבל "החטה והכסמת לא נכו כי אפילת הנה". וראה "גור אריה", "לבושי אורה" ו"באר יצחק". וראה גם ב"דיוקים" לר' פנחס וולף ז"ל. וראה הערה 69 בחומש "תורת חיים". (תשל"ד, תשל"ה, תשנ"ב, תשנ"ו, תשנ"ט) ובספר "הבנת המקרא" כתב ר' וולף היידנהיים על אתר: אבל לא ידענו שום צורך שהכריח את רש"י להשתמש בלשון כזה "מכת בִּכּוּרוֹת" במקום "מכת ברד" ולהכניס אותנו במבוכה. ועוד, שהרי כבר כתב רש"י למעלה (ד, כג) שמכת בכורות היא הקשה שבכולן. ועוד, שהרי הרב רבי יצחק בן רבי יהודה הלוי ז"ל בספרו "פענח רזא" הזכיר עדותו של מהר"ר אברהם ז"ל שראה בפירוש רש"י בכתב ידו והיה כתוב בו "מכאן שמכת מיתת בכורות" וכו', לכן ברור ש"מכת בכורות" כפשוטו. וראה רש"י ז"ל שאי־אפשר לפרש "את כל מגפתי" על מכת ברד, כיון שכתוב בו "אל לבך ובעבדיך ובעמך", והברד לא הכה כי אם הצמחים ובעלי החיים אשר היו בשדה דווקא, ולא בא אל לבו של פרעה כלל ולא בעבדיו, לכן הוכרח רש"י לפרשו על מכת בכורות דווקא, וקראה הכתוב בשם "כל מגפתי", ללמדך שהיא שקולה כנגד כולם. ופירוש לשון הכתוב "בפעם הזאת", היא כמו שתרגם אונקלוס "בזמנא הדא", ורוצה לומר בהזמנה הזאת המזומנת מעכשיו ולהבא, שסוף המעשה יהיה מכת בכורות. ע"כ.
		וראה "שפתי חכמים" (אות ו) שנקט כרא"ם, שכוונת רש"י למכת ברד ולא למכת בכורות. ואמנם למעלה (ד, כג) פירש רש"י שמכת בכורות קשה מכולן, אבל זה רק בעיני פרעה שהיה בכור, אבל בעיני המצרים היתה חמורה מכת ברד שבגינה לא היה להם מה לאכול, ודומה שזה קשה, שהרי בה ניזוקו רק הפשתה והשעורה, ולא החטה והכסמת שהם מאכל אדם, ראה פסוקים לא-לב. (פ' וארא תשנ"ט)
	@22יח	<b>"למן היום הוסדה".</b> לכאורה ה"א־היידוע מיותרת שהרי התיבה "הוסדה" מיידעת את התיבה "יום". (פ' וארא תשמ"ז) וראה ראב"ע לספר בראשית (ו, יז) שמביא פסוק זה כדוגמא ל"מושך עצמו ואחר עמו", לאמור - קיצר הכתוב ובמקום לכתוב "למן היום - יום הוסדה", כתב "למן היום הוסדה".
		ולא ידעתי למה הה"א השנייה של "הוסדה" אינה דגושה. (פ' וארא תשס"א) ראה דברי רש"ר הירש על אתר.
		<b>רש"י ד"ה הוסדה, ...וכל תיבה שתחילת יסודה יו"ד כגון יסד וכו'.</b> הרי לך פעם נוספת שרש"י מדגים מן המלה שצריך לבאר או להוכיח אותה, ובעיני זה תמוה וכבר ציינתי מקרים אחדים כאלה. (פ' וארא תשמ"ט)
	@22כב	<b>"...נטה את ידך על השמים... ויט משה את מטהו על השמים"</b>. נצטווה להטות היד והטה את המטה. וצריך לבדוק במכות האחרות, שמא ברור שבהטיית היד הכוונה להטיית המטה. (פ' וארא תשס"א) וראה ראב"ע על אתר ומש"כ למעלה (ד, ב).
	@22כו	<b>"רק בארץ גשן אשר שם בני ישראל, לא היה ברד"</b>. ראה מה שכתבתי למעלה (ג, כב; ח, יח). (פ' וארא תשס"א)
		ומכל מקום, לפשוטו של מקרא, התגוררו שם גם בני ישראל וגם מצרים, ובזכות בני ישראל לא ניזוקו בהמתם של מצרים, וממילא יש כאן תשובה פשוטה לשאלה, מנין עוד היו להם למצרים בהמות. (פ' וארא תשס"ג, שבת חזנות במלון הייאט, ירושלם) וראה מש"כ למעלה (ג, כב; ט, י).
	@22כז	<b>"חטאתי הפעם"</b>. אין פירושו, רק הפעם חטאתי וקודם לא חטאתי, אבל פירושו הוא כדברי ר"ע ספורנו: "הפעם אודה לה' כי חטאתי לו והוא הצדיק" וכו', אף על פי שקשה למצוא לכך רמז בפשוטו של מקרא, אלא שלכאורה אין ביאור אחר. (פ' בא תשמ"ט)
	@22כט	<b>רש"י ד"ה כצאתי את העיר, מן העיר, אבל בתוך העיר לא התפלל וכו'.</b> והוא על פי שמות רבה (יב, ה). ותמהתי למה אין רמז לעניין זה - שלא התפלל בתוך העיר - לא במכת הצפרדעים (ח, ח - "ויצא משה ואהרן מעם פרעה") ולא במכת הערוב (שם, כה - "אנכי יוצא מעמך והעתרתי"), והרי הללו קדמו. שאלתי את ר' בנציון קריגר שי' בשבת בבוקר, ובערבית סיפר לי, כי מצא באחד הספרים, כי דווקא בשעת מכת הברד כשבהמות המצרים - הן אליליהם - מצויות היו בעיר, משה רבנו לא התפלל שם - בגין הבהמות־האלילים, אך לא כן בשעת מכת צפרדע וערוב שאז היתה בהמתם בשדות. (פ' וארא תשנ"ב)
		עתה מצאתי תשובתו של ר' בנציון קריגר שי' ב"שפתי חכמים" (אות כ) בשם "דבק טוב" ושם מובאת תשובה נוספת בשם "נחלת יעקב": במכות צפרדעים וערוב היה למשה זמן להתפלל ("למחר") ולא הוצרך לגלות לפרעה שהוא יוצא מן העיר, אבל כאן נלחץ פרעה ורצה שיופסק הברד מיד, לכן הוצרך משה לאמר לו "כצאתי את העיר". (פ' וארא תש"ס)
	@22ל	<b>רש"י ד"ה טרם תיראון, עדיין לא תיראון. ע"כ.</b> וראה ראב"ע ורמב"ן, והדברים לא ברורים לי די הצורך. (פ' וארא תשנ"ו) וראה דברי ר' שמואל פ. גלברד ב"לפשוטו של רש"י".
	@22לא	<b>רש"י ד"ה והפשתה והשערה נכתה, ...והרי היא מגיזרת "ושפו עצמותיו" (איוב לג, כא). ע"כ.</b> כמו שמלת "שפו" מנוקדת בשורֻק תחת השי"ן ולא נאמר "והשפו עצמותיו", כך גם כאן כתוב "נֻכּוּ" במקום "הֻנכּוּ". (פ' וארא תשס"א)
	@22לג	<b>"...ויחדלו הקלות והברד ומטר לא נתך ארצה".</b> קשה לי שלאורך כל פרשת הברד אין הכתוב מזכיר את המטר כלל ועיקר, וכמעט כך באשר ל"קלת" - ראה פסוקים יח, יט, כב-כו, כח ו־כט - ואילו כאן בא "הקלת" עוד לפני הברד, ומטר במשפט בפני עצמו. שאלתי את שכני ר' יהודה גרינשפן שי' ולא השיב. (פ' וארא תשנ"ו)
		השבת סיפר לי, כי מצא ברשימותיו (היה מורה במשך ל"ו שנה) ששאל כך בשעתו וחיפש ולא מצא, והשיב לעצמו מעין: אפילו המטר לא ניתך ארצה.
		כשחיפשתי אני מצאתי שאלה אחרת (ב"דיוקים") - כיצד פרעה הופך את הדברים: "כי חדל המטר והברד והקלת" (לד), ראה שם, אך דומה שהשאלה טובה מן התשובה. (פ' בא תשנ"ו) וראה דברי מלבי"ם על אתר.
		ועתה לא נראית לי תשובתו של ר' יהודה גרינשפן שי', כי מה החידוש בכך ש"מטר לא ניתך ארצה", והרי אין גשמים במצרים, ראה רש"י למעלה (ז, יז ד"ה ונהפכו לדם). (פ' וארא תשס"א) ורש"ר הירש כתב: עד הנה לא דובר על מטר. אנו משערים אפוא, כי עם שנעצרה פתאום ירידת הברד, היו האידים הנשארים חייבים ליהפך לגשם. אך לא כן היה, כי אם פתאום תם הכל.
	@22לד	<b>"...ויכבד לבו הוא ועבדיו".</b> דומה שזה המקום היחיד, שבו מדובר בשלילה על עבדי פרעה, וצריך לבדוק. (פ' וארא תשס"ג, שבת חזנות במלון הייאט, ירושלם) וראב"ע על אתר כתב: התברר מה שאמר משה (ט, ל) "ואתה ועבדיך".
@11י	@22ב	<b>"ולמען תספר באזני בנך ובן־בנך" וגו'.</b> מסורת אמיתית היא זו שעוברת לא רק מאב לבנו כי אם גם מן הבן לנכד, כי רק זו מבטיחה המשך בקו אחד־אחיד גם בעתיד, בלא סטייה במסירת הדברים לדור הרביעי. ולכאורה זהו מה שהכתוב אומר להלן (פסוק ט) "בנערינו ובזקנינו נלך", כלומר אנחנו והדור שלפנינו והדור שלאחרינו. ואולי זהו הפשט בדברי הגמרא (קידושין ל ע"א): כל המלמד את בן בנו תורה, מעלה עליו (על בן בנו) הכתוב כאילו קיבלה מהר סיני. (פ' בא תשמ"ח) כך מבואר גם בהסברו השני של המהרש"א על הגמרא שם (הערת ר' חזקי פוקס שי').
	@22ג	<b>"ויבא משה ואהרן".</b> שאלני אחד התאומים (אתי ועדו) שי' על לשון־היחיד התמוה, והוא השיב - ללמד ששקולים היו ויחד כאיש אחד עשו. (פ' בא תשנ"ב, אצל שלום ורינה שי' יחד עם התאומים) וכך לשון הכתוב גם למעלה (ז, י) וראה מש"כ למעלה (ו, כו). ודומה שלשון־הרבים "ויאמרו" אף הוא קשה, שהרי בוודאי לא שניהם דברו בעת ובעונה אחת. (פ' בא תשס"ו) ועיין בדברי רש"י בספר בראשית (ט, כג) שם משמע שלשון היחיד ביחס לשני אנשים באה להצביע על עדיפותו של הראשון על פני השני ולא להשוות בין השניים. (הערת ר' גרשון באס שי')
		<b>"כה אמר ה' אלהי העברים"</b>. זוהי הפעם האחרונה בתורה שבא השם "עברים" לציון עם ישראל - לאחר מכן הוא בא רק בקשר לעבד או אמה עבריים (שמות כא, ב; דברים טו, ב ו-יב), ועדיין לא ידעתי את סוד השימוש בו לסירוגין בפרשיות הראשונות שבספר שמות. (פ' וארא תשס"ה) לשאלה זו נדרש רבנו בחיי להלן (כא, ו) בבארו את הכינוי "עבד עברי", וזו לשונו: ולפי דעתי מפני זה לא אמר "כי תקנה עבד ישראל" והיה ראוי שיאמר כן, או שיאמר "כי תקנה ישראל לעבד", בעבור כי "ישראל" הוא השם הנכבד שנתקיים בנו אחר מתן תורה, והנה זה בא כנגד מה ששמע במתן תורה ואיננו ראוי שיקרא בשם "ישראל" וקראו הכתוב בשם "עברי" הוא שם היחס, הוא השם שהיה להם לישראל בהיותם במצרים באין תורה, שנקרא "אלהי העברים". ע"כ. וב"תורה שלמה" על אתר (הערה מד) הביא מספר "חמדת ימים" התימני, שמביא בשם רבנו בחיי לשון קצת שונה: ולמה אמר עברי ולא ישראל, לפי ששם ישראל קודש, דכתיב: "קדש ישראל לה' ראשית תבואתה" (ירמיהו ב, ג), ולפי ששמעו בסיני "כי עבדי הם... לא ימכרו ממכרת עבד", והלך וקנה אדון לעצמו וחילל קדשו, לכך אינו ראוי להקרא בשם הקדוש, ודיו שיקרא בשם היחס של אברהם שהוא מעבר הנהר. ע"כ.
	@22ז	<b>"ויאמרו עבדי פרעה אליו" וגו'.</b> לרגל המתרחש בימינו מן הראוי לציין את חכמתם של עבדי פרעה אשר לא הביעו את נטייתם להיכנע ללחצים בפני משה ואהרן, אבל הביעו אותה אחר צאתם של הללו. (פ' בא תשמ"ח)
		ועדיין לא הוטב המצב בתחום זה, ועם ישראל זקוק לישועה גדולה. (פ' בא תשנ"א, תש"ס, תשס"ז)
		<b>"שלח את האנשים ויעבדו את ה' אלהיהם".</b> כלומר, בחצר פרעה דבקו בגירסה שמדובר בחופשה, ולא בחופש, והרי זה מהישגי הדיפלומטיה המאפשרת לכל צד לראות את המציאות כרצונו. (פ' בא תשס"ה) וראה מש"כ למעלה (ג, יח).
	@22ח	<b>"ויושב את משה ואת אהרן".</b> המלות "את" נראות כמיותרות, שהרי משה ואהרן הם נושאי המשפט ולא מושאים. וראה ראב"ע על אתר. (פ' בא תש"ן)
		וראה רד"צ הופמן שעל תרגומו ועריכתו אני עובד כעת. (פ' בא תש"ן) ב"ה ראה אור בניסן תש"ע וכך נאמר שם (עמ' קו): השיבו אותם, ומכאן - יחסת־ה"את". וראה דברי רש"י כאן.
	@22ט	<b>"בבנינו ובבנותנו".</b> משום מה "בנותנו" - חסר יו"ד, אף־על־פי שזה לשון רבים, במקביל ל"בבנינו". ומסתבר ש"בבנינו ובבנותנו בצאננו ובבקרנו" בא לומר, שאף הקטנים וכל אלה שאינם מבינים עדיין, צריכים לטעום טעמה של חירות. עם זאת קשה, לשם מה תצאנה הבנות להקרבת הקרבנות, והרי לכאורה אין זה עניינן. וצריך אפוא לומר שאמרו כן משום שלא היו מוכנים להשאיר את הנשים לבדן. וראה פירושו של רד"צ הופמן שכתב (עמ' קו): אמנם מאוחר יותר הנשים היו פטורות מעליה לרגל, אבל מצוות הקהל (דברים לא, יב) אכן חלה גם עליהן ועל הטף, וגם כאן מדובר בחג חשוב ביותר. (פ' בא תשמ"ח, תש"ן, תש"ס) ו"בעל הטורים" כאן כתב: שאמרו לו כי חג ה' לנו וצריכין אנו לאסוף כל מה שיש לנו, תבואות הארץ והנשים לחול במחולות ולא ישאר דבר, הכל אתה צריך לשלוח.
		<b>"כי חג ה' לנו"</b>. בדרך כלל קשורה המלה "חג" לזמן מסוים, ולא כן כאן. (פ' בא תשנ"ד)
	@22י	<b>"יהי כן ה' עמכם כאשר אשלח אתכם" וגו'.</b> לכאורה יש במילים אלה הכרה כלשהי בה'. ולא ראיתי שיושם לב לזה. (פ' בא תשנ"ח) וראב"ע על אתר כתב: יהי כן ה' עמכם - שאתם אומרים עמכם. ע"כ. ובחומש "תורת חיים" העירו (הערה 37): אין פרעה מודה בה', והוא מזכירו רק בדברו עם משה ואהרן שהם אומרים הכל בשם ה' - ה' שאתם אומרים יהי כן עמכם.
		<b>רש"י ד"ה כאשר אשלח אתכם וגו', אף כי אשלח גם את הצאן ואת הבקר כאשר אמרתם. ע"כ.</b> ראה ר' אברהם ברלינר ופרשני רש"י, ועדיין הלשון קשה. ולעניות דעתי צריך לקרוא את מלות ד"ה הבא ("ראו כי רעה נגד פניכם") כסיפא של דיבורנו, דהיינו: אף כי אשלח = אף אם אשלח גם את הצאן ואת הבקר כאשר אמרתם, כלומר כרצונכם, גם אז ראו כי רעה נגד פניכם. ע"כ. וכאילו צריך להכפיל את מלות ד"ה זה, בפעם הראשונה כסיפא לדברי רש"י בדיבור שלנו, ובשנייה כד"ה חדש. ויצויין שכמחצית הרעיון הנ"ל גם בדפו"ר, דהיינו ד"ה הבא כאילו משויך לדיבורנו, ואילו הבא מתחיל במלה "כתרגומו". (פ' בא תשל"ה)
		וראה "שפתי חכמים" (אות ז), ודומה שהיפך דבריו נכון, שהרי כאן פשוט הוא שרש"י רוצה לומר - יהיה ה' עמכם כמו שאשלח אתכם על טפכם, כלומר לא אשלח את טפכם אף כי נכון אני לשלוח את בעירכם. ומה שהוא רוצה להוכיח מפסוק כד, צריך לומר ששם שינה פרעה את סדר העדיפויות שלו, ואצל הפכפך כמוהו אין זה צריך להתמיה. (פ' בא תשנ"ד)
		וראה בחומש רש"ר הירש שר' יצחק הלוי ז"ל נתן ד"ה זה בסוגריים מרובעים, כמובן בלא הערה־הסבר כלשהו. (פ' בא תשנ"ו)
		<b>רש"י ד"ה ראו כי רעה נגד פניכם, כתרגומו. ע"כ.</b> וראה ברמב"ן על אתר הערה חשובה ועקרונית בעניין נוסח תרגום אונקלוס. (פ' בא תשמ"ז) רמב"ן מעיר כי טוב היה לוּ רש"י היה מצטט את לשון התרגום שכן ישנן גירסאות שונות בתרגום.
		<b>שם. ...מיד "וינחם ה' על הרעה" והפך את הדם לדם מילה, שמל יהושע וכו'.</b> וקצת קשה לי לשון "מיד" שהרי זה - המילה שעל־ידי יהושע - כארבעים שנה מאוחר יותר, ולא מיד. (פ' בא תשנ"ו) שמא המלה "מיד" מתייחסת להפיכת הכוכב הרע לכוכב טוב והגזרה הרעה לגזרה טובה. (הערת ר' שמואל עמנואל שי')
		<b>שם. ...וזהו שנאמר (יהושע ה, ט) "היום גלותי את חרפת מצרים מעליכם" וכו'.</b> וצריך לומר שחרפת מצרים פירושו - החרפה (שלא למול) שנמשכה עוד מימי גלות מצרים. (פ' בא תשס"א) ביאור דומה לזה נמצא ברד"ק (בספר יהושע שם), שהחרפה היא זה שלא היו מולים, והיא שייכת למצרים מכיון שהם היו ערלים כמו המצרים. וראה "משכיל לדוד" שעל־ידי המילה היתה חרפה למצרים, שלא נתקיימה ההריגה שראו באצטגנינות. והנה מה שכתב כאן "משכיל לדוד", כתב רש"י עצמו בפירושו לספר יהושע (שם) בשם ר' משה הדרשן. (הערת ר' חזקי פוקס שי')
	@22יא	<b>רש"י ד"ה ויגרש אותם, הרי זה לשון קצר ולא פירש מי המגרש.</b> כלומר, ברור שלא פרעה גירשם, שהרי נאמר "מאת פני פרעה", והיה אפוא המגרש בהכרח אחר ולא פרעה. (פ' וארא תשל"ה)
	@22יג	<b>"...וה' נהג רוח קדים" וגו'.</b> כאן מתוארת התהוות המכה, מה שאינו כן למשל במכת החושך (פסוק כא). צריך לבדוק, באלו מכות יש ובאלו אין תיאור שכזה ומה משמעות הדבר. (פ' בא תשנ"ו)
		<b>רש"י ד"ה ורוח הקדים, רוח מזרחית וכו'.</b> מכיון שמצרים ממוקמת דרומית מערבית לארץ ישראל, הרי הארבה, שהיה מזרחית למצרים, נישא על־ידי רוח, שבא ממזרח, ונשב לכיוון הנגדי, היינו למערב. וראה רש"י לספר במדבר (לד, ג). (פ' בא תשל"ד)
		ובדפו"ר כל זה אינו במקומו והוא אחרי דברי רש"י לפסוק טו!
	@22יד	<b>רש"י ד"ה ואחריו לא יהיה כן.</b> ראה "דעת זקנים מבעלי התוספות" על ד"ה זה שכתב: יש לומר דמכל מקום לא היו כל כך מינים כמו ביואל, אי נמי בימי משה באו כל המינים ביחד, והא דקאמר "ואחריו לא יהיה כן", היינו בבת אחת, אבל בימי יואל בא זה אחר זה, כדכתיב: "יתר הגזם אכל הארבה", והא דכתיב (יואל ב, ב) "כמהו לא נהיה מן העולם" - מגזם לחודיה לא היה לעולם כמו שבא בימי יואל וכן מארבה לחודיה וכן מילק לחודיה. ע"כ. (פ' בא תשמ"ז)
		וראה עם זה "שפתי חכמים" (אות כ). (פ' בא תשנ"ו)
	@22טז	<b>"...לקרא למשה ולאהרן... ועתה שא נא... והעתירו... ויצא... ויעתר..."</b>. חילופי לשון יחיד ורבים אינם רק בפי פרעה - שמא תוצאה של פחד ובהלה - אלא גם בפי הכתוב. (פ' בא תשנ"ו) וראב"ע בפירושו הקצר (לפסוק יז) כתב: "ועתה שא נא חטאתי" - יש אומרים כי לשם אמר, ולנביאיו אמר "העתירו". או אמר למשה שהוא העיקר - "שא נא". ואמר "העתירו" על שניהם דרך מוסר עם אהרן, כי משה הוא המעתיר לבדו, וכן כתוב אחריו "ויעתר אל ה'" (פסוק יח). וראה גם רמב"ן לפסוק יז.
	@22יז	<b>"ויסר מעלי רק את המות הזה".</b> מסתבר שהכוונה למוות ברעב. ולא ידעתי, אם המצרים היו אוכלים בשר בהמה, שאם לאו, הרי הסכנה גדולה עוד יותר. (פ' בא תשנ"א) ראה ראב"ע להלן (יט, ט) שכתב: דע כי מצרים והודו הם מבני חם, ואלה סומכים על אלה. ואנשי הודו אינם אוכלים בשר, וכן היו עושים המצרים וכו'.
	@22יח	<b>"ויצא מעם פרעה ויעתר אל ה'".</b> משום מה אין כל רמז ליציאה מן העיר כדי שלא להתפלל במקום ע"ז, וכפי שרש"י מזכיר כמה פעמים, כגון ט, לז. (פ' בא תשס"ה) וראה ראב"ע על אתר שמציין: ויצא חוץ לעיר כמשפטו. וראה מש"כ למעלה (ט, כט).
	@22יט	<b>רש"י ד"ה ימה סוף.</b> כל הדיבור כולו אינו בדפו"ר! (פ' שמות תשנ"ז)
	@22כ	<b>"ויחזק ה' את לב פרעה"</b>. תמיהני, מדוע אין רש"י מביא כאן את התמונה היפה שהוא מצייר להלן (יד, ח) ד"ה ויחזק ה' את לב פרעה, שהיה תולה אם לרדוף אם לאו, וחזק את לבו לרדוף. (פ' בשלח תשמ"ב) וראה "שפתי חכמים" שם (אות ה). ו"נחלת יעקב" שם מעיר שבמכילתא דרשו כך גם על הפסוק "וחזקתי את לב פרעה" (שם, ד), ולא הביא רש"י דרשה זו שם כי שם ניתן לומר שעל־ידי ששבו וחנו על הים, חשב פרעה שהם נבוכים בארץ ועל כן חיזק את לבו לרדוף אחריהם, אבל לאחר שלקח שש מאות רכב בחור עמו ונראה היה שאינו זקוק שיחזקו עוד את לבו, ובכל זאת אמר הכתוב "ויחזק ה' את לב פרעה", על כרחנו צריך לומר שהיה תולה אם לרדוף אם לאו.
	@22כא	<b>"וימש חשך".</b> חושך הוא תוצאה של העדר אור, אלא שכאן היה זה חושך ממשי. (פ' בא תשס"ז) ראה רמב"ם במורה נבוכים (ג, י) ורס"ג באמונות ודעות (עמ' נו במהדורת הרב קאפח).
		<b>רש"י ד"ה וימש, ...ואונקלוס תרגם לשון הסרה... אבל אין הדבור מיושב... ומדרש אגדה פותרו וכו'.</b> בנוסף לפירוש, שאותו מביא רש"י בדיבור הקודם (וימש - לשון אמש בחסרון האל"ף), הוא מביא כאן עוד שני פירושים - האחד של אונקלוס, שעליו הוא מקשה, והשני מתוך מדרש אגדה. אונקלוס מתרגם "וימש חושך": בתר דיעדי קבל ליליא (לאחר שתסור חשכת הלילה). לפיו, "וימש חשך" הכוונה ללילה שלפני בוא מכת החושך. ושעור הכתוב: כאשר עבר הלילה וחשכתו ("וימש חשך") אזי - "ויהי חשך על ארץ מצרים", התחיל החושך מכח המכה. על כך מקשה רש"י - הוי"ו של "וימש" הוא וי"ו־החיבור, ולפי פשוטו יש לפרש, מאחר ש"וימש" כתוב אחרי "ויהי חשך אפילה", שהוא מאוחר בזמן ולא לפניו. ולפי מדרש אגדה (תנחומא ב) "וימש" בהפעיל, משורש "משש", שהיה החושך עבה, עד שהיה בו ממש. וראה "נתינה לגר" על אתר שכוונת התרגום לומר שתהיה החשכה חזקה כל כך, עד שאפילו אחר שיסור החושך החזק, עוד תשאר אפלת לילה. ורש"י ז"ל הבין כוונת המתרגם, שאחר שימוש אופל הלילה אז יהיה חושך. "וימש" מלשון "לא ימוש". ולכן הקשה, הלא "וימש" כתיב אחר "ויהי"? אבל לפי ביאורו של ה"נתינה לגר" אין זה קשה. (פ' בא תשל"ו)
	@22כב	<b>רש"י ד"ה ויהי חושך אפלה וגו', ולמה הביא עליהם חשך? שהיו בישראל באותו הדור רשעים וכו'.</b> וראה דברי רש"י למעלה (ח, יז ד"ה את הערב), שם מביא תחילת דברי מדרש תנחומא להסבר כל המכות כולן, ואם כן יש לשאול, מה נשתנה שכאן מביא מדרש בכיוון אחר לגמרי? (פ' בא תשמ"ה) וראה "שפתי חכמים" (אות פ). ור"ע מברטנורא כתב: דמכיון דכל המכות כולן באו "בעבור הראותך את כחי" (למעלה ט, טז) ולמען יראו "אשר יפלה ה' בין מצרים ובין ישראל" (להלן יא, ז), למה הביא עליהן מכה זו שלא היו יכולין להבחין בה אם ישראל לוקין כמותם אם לאו, כיון שנחסרו המאורות "ולא ראו איש את אחיו"?
		וראה דברי הגמרא (סנהדרין קיא ע"א) לפסוק ו, ז דלעיל: "...נאמר 'ולקחתי אתכם לי לעם' ונאמר 'והבאתי אתכם', מקיש יציאתן ממצרים לביאתן לארץ, מה ביאתן לארץ שניים מששים רבוא, אף יציאתן ממצרים שניים מששים רבוא". ודבריו של "משך חכמה" על פסוקים אלו (בעקבות דברי חז"ל בסנהדרין) נפלאים, וכה דבריו: כוונת המאמר הזה המופלג הוא, כי כל האותות והמופתים ושפטים גדולים אשר עשה למצרים בעשר מכות ובקריעת ים־סוף, שווה בשביל שיבואו שניים מששים רבוא אל המטרה האלקית... לכן אל ירפו ידי המאמין בראותו כי אין מי שראוי אל המטרה האלקית רק יחידי סגולה, כי שביב אש - בהריחו רוח סוער יאיר לכל העולם. כן ההשגחה האלקית, בהדבקה ביחידי סגולה אשר יריחו ריח משפט וצדק, תהיה לאור עולם ולאש לוהט שלהבת י־ה.
		<b>שם. ...שהיו אומרים, אין בידינו כלום, אומר לו, אני ראיתי וכו'.</b> דרשן זה מניח מדה מסוימת של דרך ארץ אצל המצרים, דהיינו קשה להם לסרב לתת אחר שהועמדו על כך שבני ישראל יודעים. (פ' בא תשנ"ו)
		ובמקומות נוספים נדרש רש"י לשאלה: למה דווקא מכה זו ולא אחרת? לגבי מכת דם ראה למעלה (ד, ט רש"י ד"ה ולקחת), ולגבי שאר מכות ראה למעלה (ח, יז ד"ה את הערב). (פ' בא תש"ס, במלון הוד בים המלח) וכך כתב הרב יעקב ישראל קנייבסקי (הסטייפלר) בספרו חיי עולם עמ' כב: והנה כל האותות והמופתים שעשה השם יתברך במצרים על־ידי משה רבנו ע"ה היה בכדי לפרסם שהבורא יתברך שליט בעולמו ומושל בכל, כדכתיב: "כי עתה שלחתי את ידי ואך אותך ואת עמך... ואולם בעבור זאת העמדתיך בעבור הראתך את כחי ולמען ספר שמי בכל הארץ" (שמות ט, טו-טז), ולכן היו מכות רבות ושונות אף־על־פי שבמכה אחת היה אפשר להכניע את פרעה, שתתמיד המכה ההיא עד בלי נשוא. <b>במכת דם -</b> ראו שהשם יתברך שליט על המים. <b>במכת צפרדע -</b> ראו שהשם יתברך שליט על בריות שבמים. <b>במכת כינים -</b> ראו שהשם יתברך שליט על האדמה והבריות המתהווים ממנה, כי עפר הארץ נהפך והיה לכינים, ופגעו רק במצריים ולא בישראל.<b> במכת ערוב -</b> ראו שהשם יתברך שליט על חיות שבארץ. <b>במכת דבר -</b> ראו שהשם יתברך שליט על חיי בעלי החיים - נגזר על מקנה מצרים שימותו - מתו, וממקנה בני ישראל לא מת אחד. <b>במכת שחין -</b> ראו שבריאות האדם ותחלואיו, הכל ביד השם יתברך - נגזר שילקו המצריים בשחין ולקו, ובבני ישראל לא פגע השחין כי הכל בגזרתו יתברך שמו. <b>במכת ברד -</b> ראו שהשם יתברך, הוא השולח עננים להמטיר על הארץ ובגזרתו נהפכים לברד, וראו שהאש והמים עשו שלום לקיים גזירתו יתברך. <b>במכת ארבה -</b> ראו שהשם יתברך שליט על הבריות המעופפים, שכולם עושים רצונו יתברך שמו וגזירתו (נגזר שיבואו בהמוניהם להשחית במצרים - באו, ולגושן - מקום מושב בני ישראל - לא העיז אף אחד לבוא, את הגבול שמרו כולם, כי כן פקד בורא עולם יתברך שמו). כמו כן ראו כי השם יתברך שליט על הרוח, כי הארבה בא ברוח קדים עזה, וכשהעתיר משה רבנו להסירו, נעתק והלך על־ידי רוח ים חזק מאוד. <b>במכת חושך -</b> ראו שהבורא יתברך הוא המאיר לארץ - בגזרתו יתברך שמו המאורות מאירים, ובגזרתו יתברך שמו לא יאירו - "וימש חשך". <b>במכת בכורות -</b> ראו שהשם יתברך שליט על חיי האדם - בכורות מצרים מתו כולם בשעה אחת כמו שהתרה משה רבנו ע"ה בשם ה', ובכורי ישראל חיו. (הראני הרב איתן שנדורפי שי')
	@22כג	<b>"ולכל בני ישראל היה אור במושבתם".</b> ברובן של המכות מסופר במפורש שלא חלו על בני ישראל. כך בצפרדע (ז, כח), בערוב (ח, יח), בדבר (ט, ד), בברד (שם, כו), כאן ובמכת בכורות (יא, ז; יב, כג). באשר לדם - לפחות במדרש מוזכר שלא היתה בישראל, ורק באשר לכינים ולארבה אין הכתוב רומז דבר בענין זה. (פ' בא תשס"ה) וראה מש"כ למעלה (ח, יט).
	@22כה	<b>"גם אתה תתן בידנו... וגם מקננו ילך עמנו".</b> לכאורה היה מקום לצפות לסדר הפוך בדברי משה: "גם מקננו ילך עמנו... וגם אתה תתן בידנו" וגו'. כלומר בנוסחת לא זו אף זו. וצ"ע. ובוודאי שצריך לשאול כך לפי דברי רש"י לפסוק כה. (פ' בא תשנ"ה) וראה "העמק דבר" על אתר שפירש כרש"י - "גם אתה תתן בידנו - לא די שמקננו ילך עמנו, אלא גם משלך" - והוסיף וביאר: "וגם מקננו ילך עמנו - לא רק צאן ובקר מעטים ילכו עמנו אלא עדרים שלמים - מקנה". וב"דעת מקרא" ביאר: "גם אתה תתן בידנו - לא זו בלבד שלא נשאיר אצלך את מקננו, אלא אף נקח ממך בהמות לזבחים ועולות. ועוד זאת: אל תאמר בלבבך, שנקח ממך בהמות לקרבן, ואת מקננו נשאיר כאן. לא כן יהא, אלא... 'וגם מקננו ילך עמנו'".
		<b>"ויאמר משה גם אתה תתן בידנו זבחים ועלת".</b> אבל לא מצינו איזכור מפורש של קיום דבר זה, וראה רש"י להלן (יב, לא) ד"ה ולכו עבדו וגו', כדברכם, שפרעה התכוון באמרו "גם צאנכם גם בקרכם קחו כאשר דברתם" לאמור כאן. (פ' בא תשמ"ו)
		<b>"זבחים ועלת".</b> דומה שמסורת הקרבת קרבנות מן החי אצל האבות לא היתה בולטת ביותר, כפי שמשתמע מן האמור להלן (כו) "ואנחנו לא נדע מה נעבד" וגו', ואם כן קצת קשה שמשה רבנו ע"ה פונה אל פרעה ומשתמש במונחים ייחודיים אלה, מכל מקום מן הכתוב להלן (יח, יב - "ויקח יתרו חתן משה עלה וזבחים לאלהים") משמע שמושגים אלה של "זבחים" ו"עולות" היו ידועים אף לפני מתן תורה, ואף בקרב אומות העולם. (פ' בא תשנ"ו) וכך העיר ר' חזקי פוקס שי': קרבן "עולה" נזכר לראשונה כשנח יצא מן התיבה, שם מפורש שהעלה עולות (מה שאין כן אצל קין והבל, אצלם לא נזכרו המושגים עולות וזבחים).
		הפעם השניה היא בעקדת יצחק - יצחק אבינו שואל את אביו (בראשית כב, ז): "הנה האש והעצים ואיה השה לעלה", נמצא שהנחת היסוד שלו היתה שקרבן פירושו "עולה", כלומר הקרבן נשרף כולו על גבי המזבח.
		הביטוי "זבח" מופיע לראשונה אצל יעקב (בראשית מו, א): "ויסע ישראל וכל אשר לו ויבא בארה שבע ויזבח זבחים לאלהי אביו יצחק". וראה דברי רמב"ן שם שהביא מדברי חז"ל במסכת זבחים, שאצל בני נח לא היה קיים המושג "זבחים", והוא חידוש שחידש יעקב אבינו. עיין שם ברמב"ן שביאר מדוע דווקא יעקב חידש חידוש זה.
		ולהלן (יח, יג) לגבי יתרו, כתב רמב"ן: ואמר עולה וזבחים לאלהים, בעבור שיתרו עדיין לא ידע ה'. ע"כ. נמצא שלפי הרמב"ן העלאת זבחים היא אמנם חידוש של יעקב אבינו, אלא שמשנתחדש חידוש זה, התפשט גם בין העמים, ועל־כן גם קודם שיתרו התגייר, כבר הקריב זבחים. וכך גם אצלנו. על כך הוסיף ר' גרשון באס שי': ניתן לומר שהאמור להלן (כו) "ואנחנו לא נדע מה נעבד" וגו', פירושו - איננו יודעים מהי הכמות הדרושה לנו, מכל מקום מסורת הקרבת הקרבנות היתה ידועה להם.
	@22כט	<b>"...לא אסף עוד ראות פניך".</b> וקצת קשה, והרי הוסיף לראות פני פרעה, ראה להלן (יא, ד-ח). ואם תאמר, שהדברים הללו נאמרו במעמד המתואר כאן, וכדברי רש"י שם (פסוק ד ד"ה ויאמר משה וגו'), ואין מוקדם ומאוחר בתורה, הרי מכל מקום התראו בשעת מכת בכורות (יב, לא). וראה לעניין זה "העמק דבר" לפסוקנו שכתב: אמר משה שלא יוסיף לראות באופן שהיה עד כה, כי מעתה יבא פרעה אליו. ע"כ. וראה גם מה שכתבתי להלן (יא, ד; יב, א). ושמא אפשר לפרש בפשטות "לא אסף" - לא אבקש עוד לראות פניך כמי שמבקש ראיון אצל המלך, אבל אתה תבקש לראותני, וכאמור שם (יב, לא) "ויקרא למשה ולאהרן לילה". (פ' בא תשנ"ב, תשנ"ו, תשנ"ט) ובשמות רבה (יח, א) אמרו: יפה אמרת אל תוסף ראות פני עוד, אינני בא אצלך, אתה בא אצלי. ורמב"ן כתב שאכן לא ראה פרעה עוד את משה, ומה שכתוב להלן (יב, לא - במכת בכורות) "ויקרא למשה ולאהרן", מדובר שהלך עד פתח ביתם וצעק בחושך: "קומו צאו מתוך עמי!", או שהיתה כוונת משה: לא אוסיף עוד ראות פניך בארמונך.
@11יא	@22א	<b>"...כשלחו כלה גרש יגרש אתכם מזה".</b> ודומה שכאן מסתיים עניין החופשה בת ג' הימים. (פ' בא תשנ"ו) וראה מש"כ למעלה (ג, יח).
	@22ב	<b>"וישאלו"</b>. ראה רשב"ם על אתר, וכך ביאר גם למעלה (ג, כב), וזו לשונו שם: "ושאלה אשה משכנתה" - במתנה גמורה וחלוטה. שהרי כתב "ונתתי את חן העם" (ג, כא). כמו "שאל ממני ואתנה גוים נחלתך" (תהלים ב, ח). זהו עיקר פשוטו ותשובה לאפיקורסים. (פ' בא תשל"ה) וכן ב"כלי יקר" (ג, כב) ו"דעת זקנים מבעלי התוספות" שם ורש"ר הירש שם, אבל ראה הערתו של הרב אלחנן סמט בספרו "עיונים בפרשות השבוע - סדרה שניה" (עמ' 277).
		ובאשר לשאלה המפורסמת על מוסריותה של שאילה זו כתבו המפרשים טעמים שונים, ואלו הם: <b>ראב"ע (למעלה ג, כב) כתב:</b> ויש מתאוננים ואומרים כי אבותינו גנבים היו. ואלה הלא יראו, כי מצוה עליונה היתה. ואין טעם לשאול למה, כי השם ברא הכל, והוא נתן עושר למי שירצה ויקחנו מידו ויתננו לאחר. ואין זה רע, כי הכל שלו הוא.
		<b>רבנו בחיי על אתר כתב</b> כי ה' ציוה לשאול בתורת מתנה (כמבואר בדברי רשב"ם) וגם אם המצרים הבינו שמדובר בהשאלה בלבד - אין כאן גניבת דעת כיון שבדין הגיע להם כסף זה על העבודה שעבדו לאורך שנות השיעבוד (ראה סנהדרין צא ע"א). <b>על דברים אלו מוסיף "אור החיים" הק'</b> (ג, יח. וראה שם באריכות) כי ישראל לקחו את הכסף כאדם המציל ממונו מיד האנס.
		<b>ר"ע ספורנו (למעלה ג, כב) כתב</b> שמתחילה היו צריכים באמת להחזיר, אבל אחר שהמצרים רדפו אחריהם והוטבעו בים, הגיע להם הכל בדין - שלל הרודפים לנרדפים.
		<b>וחזקוני על אתר כתב</b> שכנגד כל הכסף ששאלו, השאירו ישראל למצרים את בתיהם, שדותיהם וכליהם שלא יכלו לקחת.
		ועל תכליתה של שאילה זו ראה "העמק דבר" על אתר שהיה הדבר כדי ליתן למצרים סיבה לרדוף אחר בני ישראל, שהרי הם (המצרים) רק השאילו, כלומר נתנו על מנת שהדברים יוחזרו להם. (פ' בא תשנ"ח) וכן כתבו ראב"ע (י, י) וחזקוני על אתר.
		על דבריהם מוסיף <b>הר"ן בדרשותיו (סוף דרוש יא):</b> מדרכי השם יתברך הוא להביא עצות מרחוק להפיל שונאיו בדינו ולקחת נקמתו מהם, כמו שאמר הנביא (ישעיה כה, א-ב) "ה' אלהי אתה ארוממך אודה שמך כי עשית פלא עצות מרחק אמונה אמן. כי שמת מעיר לגל" וגו', וה' יתברך כיוון ורצה לדון כל המצריים בדבר אשר זדו על ישראל, כמאמר יתרו (שמות יח, יא) "עתה ידעתי כי גדול ה' וגו' כי בדבר אשר זדו עליהם", <b>ורצה להביאם בענין שהם בבחירתם יכנסו במים וימותו שמה...</b>
		ולזאת הסיבה עצמה ציוה "וישאלו איש מאת רעהו", שעם היות שממונם היה מותר להם, ויכולין לקחתו, ציוה שיבואו בעקבה, שאף על פי שיהיה זה לישראל דבר זר, וזה אמרו (שמות יא, ב) "דבר נא באזני העם", ואין נא אלא לשון בקשה (סנהדרין פט ע"ב), והוא כאומר "ידעתי שהם אנשי חיל שלא יחפצו במרמות ותוך, עם כל זה תחלה פניהם בשמי שיעשו ככה, ולא ישאלו למה". וכאשר הוגד למלך מצרים ולעמו שישראל בורחים, אין ספק שחשדום באנשי דמים ומרמה, שאם לא כן למה יתנכלו אליהם בדברים האלה, וכל זה הניעם בלי ספק לרדפם. שאילו אמר משה תחילה שישלחם ולא ירדפם עוד, ושיתנו להם שכרם גם כן, אין ספק שאחרי היות כן, לא היו זזים ממקומם.
		וכוונת כל אלו הדברים, היתה נעלמת מישראל, ואולי גם ממשה. ולסיבת כל זה היה ראוי שיספקו ישראל בשליחותו של משה, אף על פי שהאמינו בו בתחילה. והוא שרמז ואמר (שמות יד, לא) "וירא ישראל את היד הגדלה" וגו', כלומר אז הכירו שכל מה שהיו מופלאים ממנו תחילה ומסתפקים בו, לא היה, רק לסבב שמצריים עצמם יכנסו בים. (הראני הרב איתן שנדורפי שי')
	@22ד	<b>רש"י ד"ה ויאמר משה כה אמר ה', בעמדו לפני פרעה נאמרה לו נבואה זו וכו'.</b> והוא משמות רבה (יח, א). לכאורה היה רש"י צריך להוסיף מעין: והוא אמרה לפרעה בו במקום, שהרי זהו הקושי שרש"י (המדרש) בא לפתור. וראה מה שכתבתי להלן (יב, א). (פ' בא תשמ"ב, תשמ"ז, תשנ"ו)
		ושוב, אם אמנם כדברי רש"י, למה הפרידו בעלי המסורת קטע זה מן הקודם על ידי פרשה סגורה, והרי זה המשך אחד? (פ' בא תשס"ו) אדרבה, שמא בחלוקת המסורה יש סייעתא לדברי רש"י, שכן כך הוא סדר הפרשיות: עם סיומו של הפרק הקודם במילים "ויאמר משה כן דברת לא אסף עוד ראות פניך", מסתיימת לכאורה עמידתו של משה לפני פרעה. לאחר מכן (יא, א-ג) באה פרשיית ביניים ובה הציווי על שאילת הכלים. ואחריה באה פרשתנו (ד-ח) העוסקת שוב בעמידתו של משה לפני פרעה, כמבואר בפסוק החותם פרשיה זו "ויצא מעם פרעה בחרי אף". אם חכמי המסורה לא היו מפרידים בין הפרשיה הקודמת לזו שלנו, ניתן היה לטעות ולחשוב שגם הציווי על שאילת הכלים התרחש בבית פרעה, לכן הפרידו חכמי המסורה בין הפרשיות, ובכך לימדונו, שפרשתנו (יא, ד-ח) נאמרה לפני פרעה והיא ממשיכה את האמור בפרשיה הראשונה (י, כד-כט), כמבואר ברש"י. (הערת ר' חזקי פוקס שי')
		וראה למעלה (יא, א) "ויאמר ה' אל משה" וגו' את דברי "דעת זקנים מבעלי התוספות" שהיה זה לפני פרעה - "...וצריך לומר שהגביהו הקב"ה למשה י' טפחים מפני טומאת גילולים במצרים", וראה המדרש ב"תורה שלמה" על אתר (אות יא). (פ' בא תשנ"ג) וראה "משכיל לדוד" על אתר שנגלה עליו הקב"ה במקום זה אף על פי שהוא מקום מלא גילולים בשביל כבודו, שלא ימצא בדאי במה שאמר "לא אסף עוד ראות פניך".
	@22ה	<b>"מבכור פרעה הישב על כסאו".</b> לכאורה לא ברור מיהו זה "הישב", אם פרעה ואם בכורו (וכן מוכח מחילוק הטעמים, שכן המילים 'מבכר פרעה' מוטעמות במהפך פשטא, ללמדנו שהכל ענין אחד, בכור פרעה הוא היושב על כסאו של פרעה - הערת ר' חזקי פוקס שי'), אלא שלפי הסיפא נראה שהכוונה לבכור, ואם כן יש לשאול, מה רבותא יש בישיבת בכור פרעה על כסאו. וראב"ע כתב: היושב על כסאו - הראוי לשבת על כסאו אחריו. והזכיר הנכבד מכל מצרים שהוא בן אדוניהם שהכל עבדים לו. (פ' בא תשנ"ז)
		<b>רש"י ד"ה עד בכור השבי, למה לקו השבויים, כדי שלא יאמרו וכו'.</b> והנה ד"ה זה לקוח מן הפסוק "עד בכור השבי" להלן (יב, כט), שהרי כאן כתוב "עד בכור השפחה", אך כך כבר בדפו"ר. ודברי בעל "שפתי חכמים" (אות ט) אינם נוחים לי. וראה פתרונו של ר' יצחק לוי בחומש רש"ר הירש שהניח מילות "עד בכור" כד"ה ופירוש רש"י הוא: השבי. ורא"ם כתב שרש"י בא לתרץ מדוע התורה כותבת בפסוקנו "עד בכור השפחה" ולהלן "עד בכור השבי". ותשובתו, כאן בא משה להתרות ולהזהיר, לכן אמר "עד בכור השפחה", שאף הם, העבדים, שיעבדו את ישראל. אבל להלן מתארת התורה את התרחשות המכה, וזו היתה אף על השבויים (וכל שכן על העבדים), ואותם לא כלל הכתוב בהתראה כי מה שנענשו אין זה בגלל ששיעבדו את ישראל, אלא כדי שלא יאמרו שבויים אלו, שהעבודה־זרה שלהם, היא שתבעה עלבונם ונקמה נקמתם במצרים. וראה הערה 29 בחומש "תורת חיים". ולעניות דעתי הדבר נשאר קשה. (פ' בא תש"ן, תשנ"ט)
	@22ו	<b>רשב"ם ד"ה אשר כמהו לא נהיתה, הרבה מצינו לשון זכר ולשון נקבה בדבר אחד, "המחנה האחת והכהו". ע"כ.</b> וקשה לי על דבריו, הניחא מחנה שכאן שייך לומר לשון זכר ולשון נקבה, אך קשה לומר כך לגבי "צעקה". וראה דברי ראב"ע על אתר, וב"דעת מקרא" האריך בזה. (פ' בא תשמ"ז, תשנ"ה)
	@22ז	<b>רש"י ד"ה לא יחרץ כלב לשונו, ...לשון שנון, לא ישנן, וכן וכו'.</b> ולא ידעתי, מה פירוש "לא ישנן" בהקשר שלנו, אם הכוונה לגלות השיניים ולהפחיד בדרך זו או שמא הרמת קול, והנה גם אחר בדיקת כל הפסוקים שרש"י מביא כאן, קשה להכריע. (פ' בא תשס"א, מלון הוד, ים המלח) בספר יהושע (י, כא) נאמר: "לא חרץ לבני ישראל לאיש את לשנו" - בזמן כיבוש גבעון והסביבה על־ידי יהושע, נפל פחד על העמים ואף אחד מהם לא חידד לשונו לדבר דבר רע על בני ישראל (ראה מצודת דוד שם). בשמואל ב' (ה, כד) נאמר: "אז תחרץ" - זו היתה תשובת ה' לדוד ששאל אם יעלה להלחם בפלשתים, ומשמעותה - כאשר תשמע את קול הצעדים בראשי האילנות אז תרים קול מלחמה להלחם בפלשתים החונים בעמק רפאים (רש"י שם). בישעיה (מא, טו) נאמר: "למורג חרוץ" - הוא כלי כבד של עץ, העשוי חריצים חריצים, כעין כלי נפחים של ברזל, וגוררים אותו על הקשים של שבולים ומחתכם עד שנעשים תבן דק (רש"י שם). במשלי (כא, ה) נאמר: "מחשבות חרוץ" - אדם חריף ושנון. ושם (י, ד) נאמר: "ויד חרוצים תעשיר" ומשמעותו - סוחרים שנונים, חריפים.
	@22ח	<b>רש"י ד"ה בחרי אף, על שאמר לו "אל תסף ראות פני" (י, כח). ע"כ.</b> וקשה לי: (א) למה לא מסופר על כעסו זה של משה רבנו ע"ה למעלה (י, כח)? (ב) מה מקום מצא לו משה רבנו ע"ה לכעוס על פגיעה זו, הרי כבר היה רגיל ליחס של זלזול ושל אי־קיום הבטחות? כלום לא יותר הגיוני לומר שהתמרונים האין־סופיים של פרעה גדשו את הסאה והביאו לידי כעסו של משה רבנו ע"ה? (פ' בא תשל"ה, תשנ"ג) יתכן שכעסו של משה היה על זה שבסופו של דבר, על אף כל המכות וכל האזהרות, פגישתו האחרונה עם פרעה הסתיימה בצורה מבישה כזאת. לא כך תיאר לעצמו את הסיום של שליחותו לפרעה. ועוד: אמירתו החצופה של פרעה למשה שלא יעיז לבוא אליו פעם נוספת לא היתה רק פגיעה במשה (השליח), אלא גם פגיעה בכבודו של הקב"ה (המשלח) (הערת ר' שמואל עמנואל שי').
	@22ט	<b>רש"י ד"ה למען רבות מופתי, מופתי - שניים, רבות - שלושה: מכת בכורות וקריעת ים־סוף ולנער את מצרים. ע"כ.</b> וראה קושיית בעל "נחלת יעקב" כמובא ב"שפתי חכמים" (אות נ), ואכן קושיה היא וצ"ע. (פ' בא תשנ"ד)
		וראה תשובה ב"משכיל לדוד" המציין לדברי רש"י להלן (יד, כה) שכשם שהיו לוקים אותם שעל הים, כך בכל אותן מכות היו לוקים אלו שנשארו במצרים. (פ' בא תשס"ה)
	@22י	<b>רש"י ד"ה ומשה ואהרן עשו וגו', כבר כתב לנו וכו'.</b> כלומר התורה חוזרת ומספרת כאן על חלקו של אהרן, בהליכה לפרעה ועשיית המופתים, כדי לרמוז, שמשום כך זכה להכלל בדיבור עם משה במצוה הראשונה שנתנה לישראל. (פ' בא תשס"ז)
@11יב	@22א	<b>רש"י ד"ה ויאמר ה' אל משה ואל אהרן, בשביל שאהרן עשה וטרח במופתים כמשה, חלק לו כבוד זה במצוה ראשונה, שכללו עם משה בדבור. ע"כ.</b> אבל ביצועה של אמירה זו היה על ידי משה לבדו - "ויקרא משה לכל זקני ישראל ויאמר אלהם, משכו" וגו' (פסוק כא). (פ' בא תשס"ה)
		<b>רש"י ד"ה בארץ מצרים, חוץ לכרך, או אינו אלא בתוך הכרך? תלמוד לומר "כצאתי את העיר" וגו'. ומה תפילה קלה לא התפלל בתוך הכרך וכו'.</b> ולכאורה אין קל וחומר זה של המכילתא־רש"י מוכח כל צורכו, שהרי כאן מדובר בדיבורו ית' אל משה, ומי יאמר לו ית', היכן ידבר? אכן משה חייב להיזהר שלא לדבר אליו ית' במקום שגילולים מצויים בו, אך לא כן הקב"ה שכל הארץ מלא כבודו, ומי יאמר לו היכן לדבר? ואולי אין הכתוב בא אלא להעמידנו על כך שמצוותם הראשונה של בני ישראל ניתנה להם במצרים, בניגוד לשאר מצוות שניתנו בסיני, באהל מועד או בערבות מואב, כדברי רשב"ם וחזקוני על אתר. (פ' בא תשל"ד)
		ומכל מקום צריך לומר שהפסוקים יא, ד-ח נאמרו בפי משה מיד אחר י, כה-כו, וזה שאומר רש"י (יא, ד ד"ה ויאמר משה וגו') בעמדו לפני פרעה נאמרה לו נבואה זו וכו'. וכבר הערתי שם, שלא רק שנאמרה לו, אלא שגם אמרהּ לפרעה, ולמה אין רש"י אומר גם זאת. (פ' בא תשמ"ז)
		וראה מה שכתבתי בקשר לתפילה בתוך הכרך או מחוצה לו בכמה מקרים (י, כט; יא, ד). (פ' בא תש"ס, מלון הוד, ים המלח)
	@22ב	<b>רש"י ד"ה הזה, ...והראה לו באצבע את הלבנה ברקיע... והראהו עם חשכה. ע"כ.</b> כלומר הדיבור היה סמוך לפני חשיכה, ועם חשיכה הראהו לו הלבנה בחידושה. (פ' בא תשנ"ז)
	@22ג	<b>רש"י ד"ה דברו אל כל עדת, ...אלא חולקין כבוד זה לזה וכו'.</b> וקצת קשה, אם הציווי הוא לשניהם - "דברו", הרי אין זה שדיברו כאילו יחדיו בעקבות נתינתם כבוד זה לזה, אלא משום שנצטוו לדבר יחדיו. (פ' בא תשס"ז) וראה "באר יצחק" שכתב: מפני ענוותנותו של משה רבנו ע"ה נשתתפו תמיד בדיבור, ולא היה נראה אהרן כמתורגמן לבד, רק כמשתתף בדיבור.
		<b>"דעת זקנים מבעלי התוספות" ד"ה בעשור לחדש:</b> ...ועוד אתמר במדרש, כי כשלקחו הפסח בעשור לחודש, שבת היה, שהרי קיימא לן דפסח מצרים בחמישי בשבת היה, כדכתיב במסכת שבת פ' רבי עקיבא (פז ע"ב), אם כן עשור שלו בשבת שלפניו, וכשראו המצרים כשלוקחין הפסחים לשחוט, נתקבצו עליהן להורגן, כי יראתן של מצרים היה בהמות, ועשה להם הקב"ה נס וניצולו, ולכן קרוי שבת הגדול, מפני גודל הנס. (פ' בא תשמ"ז) וחזקוני על אתר כתב: יום שבת היה ולפי שעשו בו ישראל מצוה ראשונה... נקרא שבת הגדול. (הערת ר' גרשון באס שי': על מצוות קידוש החודש <b>נצטוו</b> ראשונה כפי שצויין למעלה בפסוק א, ועל מצוות לקיחת השה אמנם נצטוו מאוחר יותר, אבל <b>קיומה</b> היה ראשון).
	@22ד	<b>"ואם ימעט הבית... ולקח הוא ושכנו הקרב" וגו'.</b> מכאן שהכלל "זיך נישט מישען" או "ממישצעך נישט" (לא מתערבבים־מתארחים בפסח), מאוחר מיציאת מצרים! (פ' בא תשס"ג)
	@22ו	<b>רש"י ד"ה והיה לכם למשמרת, ...שמלו באותו הלילה וכו'.</b> וקשה לי, והרי ידעו שלמחרת יצאו לדרך, שכן נצטוו (יא) "וככה תאכלו אתו" וגו', והנה משה רבנו ע"ה חשש מפני הסכנה ולא מל את בנו לפני היציאה לדרך (ד, כד ד"ה ויבקש המיתו), ועם שלם לא חשש? (פ' בא תשמ"ח)
		ומדברי "דעת זקנים מבעלי התוספות" לפסוק ג יוצא שהכוונה לליל י' בניסן - כלומר, דם מילה ודם פסח לא היו ביום אחד, כי אם זה בעשירי בניסן וזה בארבעה עשר בו - ואם כן הוא, הכל אתי שפיר. (פ' בא תש"ן, תשס"ב, ברית־מילה של שקד שי' בן חיים ושירה שי', ט' בשבט תשס"ג) וראה "משכיל לדוד" שמה שנצטוו בני ישראל על המילה דווקא בעשור, זה כדי שביום י"ד, שבו צריכים לשחוט את הפסח, כבר יהיו בריאים, אבל בספר יהושע (ה, ב) כתב רש"י במפורש שמלו באותו הלילה - בליל טו (וראה מאמרו של הרב איתן שנדורפי שי' "דם הפסח ודם המילה" בספרו "הדר התורה" על ספר שמות).
		<b>רש"י ד"ה בין הערבים, ...ערב - לשון נשף וחשך כמו "ערבה כל שמחה" (ישעיה כד, יא). ע"כ.</b> ותמוה שבבראשית (א, ד) לא נדרש רש"י לביאור התיבה "ערב", לא שם ולא לאחר מכן בפרשת הבריאה. (פ' בא תשנ"ה)
	@22ז	<b>"ולקחו מן הדם ונתנו על שתי המזוזת" וגו'.</b> ולא ידעתי מכאן, אם ליתן את הדם בפנים או בחוץ, והנה בתרגום יונתן בן עוזיאל וברשב"ם מפורש שנתינת הדם היתה על המשקוף מבחוץ, ולעומתם ראב"ע מפרש "...בסתר", כלומר מבפנים. ורש"י להלן (יג) ד"ה והיה הדם לכם לאת, מביא מכילתא הלומדת כי לא נתנו את הדם אלא מבפנים. (פ' בא תשנ"ד) וחזקוני על אתר כתב: ...וכל זאת שמא לא יוכלו כולם (המצרים) לבא בשעת שחיטה, עכשיו יראו כולם דם יראתם נתון שם לבזיון.
		<b>רש"י ד"ה המשקוף, הוא העליון שהדלת שוקף עליו כשסוגרין אותו וכו'.</b> וקשה לי, כלום אין הדלת שוקפת (חובטת) גם על המזוזות כאשר סוגרים אותה? (פ' בא תש"ס, מלון הוד, ים המלח) וראה מש"כ למעלה (בראשית מא, ו).
		<b>רש"י ד"ה ולקחו מן הדם, זו קבלת הדם. יכול ביד? תלמוד לומר "אשר בסף". ע"כ.</b> "אשר בסף" כאמור להלן (פסוק כב). (פ' בא תשס"ה)
	@22ח	<b>רש"י ד"ה על מררים, ...וציום לאכול מרור, זכר ל"וימררו את חייהם" (לעיל א, יד). ע"כ.</b> וכלום כבר היו צריכים לתזכורת שכזאת, וכי שכחו כבר את מר מצרים? (פ' בא תשנ"ה) וכך כתב הרב חיים דב רבינוביץ בפירושו "דעת סופרים" על אתר: השמחה והגאולה משכיחות מהר את זכרונות הסבל והנסים. לאכילת הפסח, נצטוו לצרף עשב מר, שיזכיר בעידן ההנאה והשמחה את המרירות של זמן השיעבוד. והעיר ר' שמואל עמנואל שי': הרי כמעט כל מצוות התורה ניתנו כחודשיים אחרי מתן מצוות אכילת קרבן פסח עם מרור, ולגבי מצוות רבות נאמר שמטרתן וטעמן <b>לזכור</b> את עבדות מצרים או יציאת מצרים, אף־על־פי שנאמרו ליוצאי מצרים. לכן, נראה לי שלא קשה על רש"י שאומר שהטעם של מצוות מרור, שגם היא מצוה לדורות שנאמרה ליוצאי מצרים, הוא זכר ל"וימררו את חייהם".
	@22ט	<b>"אל תאכלו ממנו נא".</b> ראה חזקוני על אתר שכתב טעם נאה לעצם האיסור: אם מצרי יבא בבתיכם בעת צלייתו אל תסלקוהו (את הצלי) מן האש לומר: צלוי יפה, ועדיין הוא נא, וכל כך תאמרו מתוך יראה, לכך נאמר כך, שלא תיראו מהם. (פ' בא תשמ"ז) וראה "ספר החינוך" (מצוה ז) שכתב: לפי שכך דרך בני מלכים ושרים לאכול בשר צלי, לפי שהוא מאכל טוב ומוטעם, אבל שאר העם אינם יכולים לאכול מעט בשר שתשיג ידם כי אם מבושל, כדי למלא בטנם. ואנו שאוכלים הפסח לזכרון שיצאנו לחירות להיות ממלכת כהנים ועם קדוש ודאי ראוי לנו להתנהג באכילתו דרך חירות ושרות. מלבד שאכילת הצלי יורה על החפזון שיצאו ממצרים ולא יכלו לשהות עד שיתבשל בקדרה.
	@22י	<b>"ולא תותירו ממנו עד בקר".</b> וטעמו של בעל "ספר החינוך" (מצוה ח) הוא: כדרך מלכים ושרים שאינם צריכים להותיר מתבשילם מיום אל יום. (פ' בא תשס"ה)
		<b>רש"י ד"ה עד בקר, ...והנותר ממנו בבקר ראשון, עד בקר שני תעמוד ותשרפנו. ע"כ.</b> וצריך לבדוק, אם לשון "ממחרת" ו"עד בקר" פירושם אכן בבוקרו של יום א' דחול המועד, או שמא מותר־צריך לשרוף הנותר מיד עם צאת החג. (פ' בא תשמ"ב) וראה ברייתא בפסחים ג ע"א ורמב"ם בהלכות פסולי המוקדשים (יט, ד), שאין שורפים את הנותר אלא בבוקר יום ט"ז כי שריפת הנותר צריכה להיות דווקא ביום, שנאמר: "והנותר מבשר הזבח <b>ביום</b> השלישי באש ישרף" (ויקרא ז, יז). וראה תוספות ד"ה שלא בזמנו (יבמות עב ע"ב) ודברי "בית הלוי" על אתר.
	@22יא	<b>רש"י ד"ה פסח הוא לה', ...וגם פסק"א לשון פסיעה. ע"כ.</b> נראה שכוונת רש"י למלה הצרפתית pas (=צעד), אך קשה לי, מה בא ללמדנו בזה. על־כל־פנים זה מזרז להתעמק בעניין הלעזים שאצל רש"י. (פ' בא תשמ"ז)
		וראה ב"אוצר הלעזים" של ר' משה קטן, שראה אור בחנוכה, והוא מציין לפועל passer ("לעבור") או לשם passage ("מעבר"), ולכאורה זה היינו הך.
		<b>"פסח".</b> תרגם אונקלוס: פסחא. ורש"י פירש: הקרבן. ובפסוקים הבאים: <b>בפסוק כא</b> - כנ"ל. <b>בפסוק כז</b> - "זבח פסח"<b> -</b> תרגם אונקלוס: דבח חיס.<b> בפסוק יג  -</b> "ופסחתי"<b> -</b> תרגם אונקלוס: ואיחוס. ורש"י פירש: וחמלתי, דילוג וקפיצה. <b>בפסוק כג -</b> "ופסח"<b> -</b> תרגם אונקלוס: ויחוס. ורש"י פירש: וחמל, ויש לומר ודלג. (פ' בא תשנ"ז) וכך כתב הרב שלמה יוסף זווין (בספרו "המועדים בהלכה" עמ' רסה) על הוראת השם "פסח": מהי הוראתו של השם "פסח"? במכילתא דרבי ישמעאל (מסכתא דפסחא ז) נחלקו תנאים בדבר: "'ופסחתי עליכם', רבי יאשיה אומר: אל תקרי ופסחתי אלא ופסעתי, שהקב"ה <b>מדלג</b> על בתי בני ישראל במצרים, שנאמר: 'קול דודי הנה זה בא מדלג על ההרים'; רבי יונתן אומר: 'ופסחתי עליכם', עליכם אני <b>חס</b> ואין אני<b> חס</b> על המצרים, הרי שהיה מצרי בתוך ביתו של ישראל, שומע אני ינצל? תלמוד לומר: 'ופסחתי עליכם', עליכם אני חס ולא על המצרים"... והמחלוקת נמשכת: אונקלוס מתרגם "ופסחתי עליכם": <b>ואיחוס</b> עליכון, וכן "ופסח ה'": ויחוס ה'. ורש"י (לאחר שהביא הפירוש "וחמלתי" על "ופסחתי"): "ואני אומר כל פסיחה לשון דילוג וקפיצה, מדלג היה מבתי ישראל לבתי מצרים, שהיו שרויים זה בתוך זה, וכן פוסחים על שתי הסעיפים, וכן כל הפסחים הולכים כקופצים, וכן פסוח והמליט מדלגו וממלטו מבין המומתים". הראב"ע (לפסוק כז) כתב שני הפירושים ולא הכריע. והרב מקלנבורג ב"הכתב והקבלה" (לפסוק כג) כתב: יותר נכון לפרשו לשון הגנה והצלה... כאמרו: "ואת בתינו הציל", ולא לשון דילוג וקפיצה, כי מה לנו להגשים את הבורא יתברך שמו כל כך ללא צורך, וכן קרבן הנעשה בחג הנקרא בשם פסח, "ושחטו הפסח", וכן "זבח חג הפסח", וכן כולם, לשון חמלה, הגנה והצלה. ע"כ. מבחינת מצב ישראל בעמים, אף אנו נאמר: "יותר נכון לפרשו לשון הגנה והצלה".
		<b>רשב"ם ד"ה פסח הוא לה', שהמלאך ידלג ויניח בית ישראל וכו'.</b> וקשה לי, מה ראה לחלוק על דברי רש"י (להלן פסוק יב ד"ה אעשה שפטים, שמקורם בהגדה של פסח ובמכילתא), שה' עצמו עשה שפטים ולא על־ידי מלאך, וראה שם "שפתי חכמים" (אות ש).
		אמנם קשה, כיצד מפרשים לפי דעה זו (רש"י־הגדה של פסח־מכילתא) את הפסוק "ולא יתן המשחית לבא" וגו' (כג), אך ראה "דעת זקנים מבעלי התוספות" שם שכתב: ויש לומר דהכי פירושו, אני בכבודי וגם המלאך ולא המלאך לבדו כי לא יתכן שיהיה הקב"ה בלא מלאך. וראה גם רש"י להלן (כט ד"ה וה'). (פ' בא תשמ"ז)
	@22יב	<b>"...והכיתי כל בכור".</b> באשר לשאלה, אם גם בכורות נקבות מתו או דווקא הזכרים, הראה לי ר' עמיחי בן יעקב שי' המחלוקת בין המחבר והרמ"א באו"ח סי' תע, א בקשר לתענית הבכורות בערב פסח, ומה שכתב בעל "משנה ברורה" שם (סק"ג) שמכת בכורות היתה גם על הנשים, כדאיתא במדרש. ואכן מצאתי כך בשמות רבה (יח, ד). וגם שמעתי על בכורות נקבות צמות בערב פסח - באלזס. (פ' בא תשנ"ב) וראה מש"כ להלן (יב, ל ד"ה כי לא).
		<b>רש"י ד"ה כל בכור בארץ מצרים, אף בכורות אחרים והם במצרים. ע"כ.</b> ולכאורה יש מקום לשאול, מה אשם "תייר" זה שצריך להיענש משום שהזדמן דווקא עתה למצרים? (פ' בא תשנ"א) וראה "משכיל לדוד" שנענשו גם הם כי היו שמחים בצרתם של ישראל. ומקורו בדברי רש"י לעיל (יא, ה ד"ה מבכור פרעה) ולקמן (יב, כט ד"ה עד). (הערת ר' חזקי פוקס שי')
		<b>רש"י ד"ה מאדם ועד בהמה, מי שהתחיל בעבירה תחילה, ממנו מתחילה הפורענות. ע"כ.</b> אבל צאן זו מה חטאו? כלומר למה צריך היה להעניש גם את בכורותיהן של בהמות מצרים? (פ' בא תשנ"א) וראה רש"י למעלה (יא, ה) שכתב: לפי שהיו עובדין לה. כשהקב"ה נפרע מן האומה, נפרע מאלהיה. וראה דברי "משכיל לדוד" על אתר.
		<b>רש"י ד"ה ובכל אלהי מצרים, של עץ נרקבת ושל מתכת נמסת ונתכת וכו'.</b> לשון הנקבה תמוה, שהרי הפעלים הללו מוסבים על <b>"אלהי מצרים"</b>, אך כך אמנם לשון המכילתא דרבי ישמעאל (מסכתא דפסחא ז). (פ' בא תשס"ד)
	@22יג	<b>רש"י ד"ה ופסחתי, וחמלתי, ודומה לו (ישעיה לא, ב) "פסוח והמליט". ואני אומר... לשון דילוג וקפיצה... וכן (שם, שם) "פסוח והמליט", מדלגו וממלטו מבין המומתים. ע"כ.</b> דהיינו רש"י מוכיח מאותו פסוק שני פירושים שונים. אתמהה. (פ' בא תשנ"ח) עי' בדברי ר' אלעזר טויטו בספרו "הפשטות המתחדשים בכל יום" (עמ' 234), שם מבקש להוכיח שהמילים "ואני אומר" ואילך, אינן מלשונו של רש"י אלא תוספת תלמיד. נמצא אם־כן שלפי רש"י המובאה מישעיה ("פסוח והמליט") באה כראיה לכך שמשמעות הפסיחה היא חמלה, ואילו התלמיד הבין שמובאה זו מוכיחה שפסיחה משמעותה דילוג. וראה שם שלא מצא סימוכין לדבריו בכתבי היד השונים, ובכולם ד"ה זה מופיע בשלמותו. (הערת ר' חזקי פוקס שי')
		<b>שם. ...שהיו שרויים</b> (בני ישראל במצרים) <b>זה בתוך זה. ע"כ.</b> והרי לך תשובה מפורשת לשאלה, אם נפרדים בארץ גושן או בתוך המצרים ישבו בני ישראל בימי גלותם. ומסתבר שרבים מהם נשארו מרוכזים בארץ גושן, אך אחרים התפזרו בכל ארץ מצרים וישבו שם בין הגויים, ואין חדש תחת השמש. (פ' בא תשנ"ט)
		וראה מה שכתבתי בעניין זה למעלה (ג, כב). (פ' בא תשס"א, מלון הוד, ים המלח)
		<b>"ולא יהיה בכם נגף למשחית"</b>. הרי זה צירוף קשה, כאילו לא די בנגף, וכאילו יש נגף חיובי. ור"ע ספורנו כתב: לא יגע בכם נגף על־ידי אותה ההשחתה שאני עושה במצרים. אך אין זה פשט. וראה רס"ג האומר בפשטות: נגף משחית, אלא שגם זה קצת קשה, כאמור. וב"דעת מקרא" כתוב: לשום משחית - מלאך חבלה - לא תהא רשות לתת בכם נגף, מכת מוות, בשעה שאתם בארץ מצרים. (פ' בא תשס"ג)
	@22טו	<b>"כי כל אכל חמץ ונכרתה הנפש ההיא מישראל".</b> ברור שזהו מאמר מוסגר, שהרי הסיפא - "מיום הראשן עד יום השבעי", חוזר אל הרישא - "...מבתיכם", ולכאורה היה רש"י צריך לומר סרסהו ופרשהו, או מעין זה. (פ' בא תשנ"ג) וראה דברי רמ"ע מפאנו בספרו "עשרה מאמרות" (חיקור דין א, כד). (הערת ר' גרשון באס שי').
	@22טז	<b>"...כל מלאכה לא יעשה בהם".</b> וגם כאן יש לשאול, שמא יש שיטה באי־תשומת־לב ללשון זכר או נקבה במקרא? צריך לשאול מומחים לדבר. (פ' בא תשנ"א)
		<b>רש"י ד"ה לכל נפש, אפילו לבהמה וכו'.</b> לא מובן לי למה דיבור זה בא רק אחר ד"ה הוא לבדו. (פ' בא תשנ"ג) וב"רש"י השלם" (הערה 75) כתבו שאכן בדפוסי רומא, אלקבץ, זמורה ונפולי כתוב דיבור זה אחר הדיבור הבא.
		וקצת קשה לי, כלום יש נפש לבהמה? ואם לא, איך אפשר לרבות כנ"ל? (פ' בא תשס"ו) על המצאות "נפש" אצל הבהמה, ראה דברי רמב"ם בהקדמתו למסכת אבות (שמונה פרקים, פרק ראשון) שכתב: ...כח המזון שיזון בו האדם, אינו ככח המזון שיזון בו הסוס והחמור - כי האדם ניזון בחלק הזן מן הנפש האנושית; והחמור ניזון בחלק הזן מן הנפש החמורית וכו'. הערת הגר"א נבנצל שליט"א: וכבר נאמר "ומכה נפש בהמה ישלמנה" (ויקרא כד, יח).
	@22יט	<b>רש"י ד"ה לא ימצא בבתיכם, ...יצא חמצו של נכרי שהוא אצל ישראל ולא קבל עליו אחריות.</b> והוא על־פי פסחים (ה ע"ב), ושם הלשון - של אחרים. וכך גם במכילתא דרשב"י. וראוי לבדוק מהי הגירסה הנכונה, שכן לשון אחרים אינו חד־משמעי, והוא יכול לכלול גם חמצו של ישראל שאין עליו אחריות. (פ' בא תשמ"ב, תשנ"ט) אכן דברי רש"י מיוסדים על לשון המכילתא (פסחא י) כמבואר ברא"ם. ובירושלמי (פסחים פ"א ה"ג) מבואר החילוק בין קיבל אחריות ללא קיבל. וראה דברי רמב"ן על אתר.
	@22כ	<b>רש"י ד"ה מחמצת לא תאכלו, ד"ה כל מחמצת.</b> משום מה לא לפי הסדר, וצריך לבדוק. (פ' בא תשנ"ח)
	@22כא	אין משה רבנו ע"ה מזכיר בדבריו את עניין הביקור - "משכו" וגו' - שצריך להיעשות בי' בניסן (ראה למעלה פסוק ג), ובכלל אינו מזכיר מועד, גם לא לשחיטת הפסח (ראה למעלה פסוק ו), ולמה אין משה מצוה כאן על אכילת הפסח על מצות ומרורים, כפי שנצטווה למעלה (פסוק ח). וכל הציווי - מדוע מופנה ל"זקני ישראל" ולא ל"כל עדת ישראל" כפי שנצטווה (למעלה פסוק ג). (פ' בא תשנ"ה, תשנ"ח) לשאלות אלו נדרש ר"י אברבנאל וכתב: הנה מפני זה חשש אדוננו משה, אולי המון עם בני ישראל יפחדו מעשות המצוה הזאת, ולכן, כדי לתת להם אומץ לב בדבר, ציוה לזקנים: "משכו וקחו לכם"... ולכן לא דיבר אליהם דבר מהאכילה, ולא מהמצוות ואיסור החמץ ושאר פרטי המצוה, לפי שכבר אמרם אליהם. ולא בא עתה, אלא לצוות לזקנים וראשי העדה הרודים בעם, שהמה יתחילו לעשות המצוה ההיא, רוצה לומר: אותם הדברים המפורסמים שהיה בהם סכנה מפני המצריים. ...והיה זה כולו, כדי שהמון עם ישראל יראו הזקנים עושים כן, וכן יעשו גם הם, כי העם תמיד נמשך במעשיו בדרך הגדולים.
		ורמב"ן על אתר כתב: הפרשה הזו מקצרת באשר ציוה אותו ה' בפרשה של מעלה, כי בידוע שאמר להם משה לישראל הכל בפרט ולימד אותם כל הענין, ונכלל הדבר בכתוב "כאשר צוה ה' את משה ואהרן כן עשו" (להלן פסוק כח). אבל הזכיר זאת הפרשה בכלל כי קרא משה לכל זקני ישראל והם אספו אליו כל העם, ואז אמרו אל כל עדת ישראל "משכו הצאן מן העדר אל בתיכם להיות לכם למשמרת מבעשור לחדש"...
		והוסיף בזאת הפרשה ביאור בנתינת הדם שתהיה באגודת אזוב וטבילה בסף שלא נאמר למעלה בפירוש, אבל שם (בפסוק ז) נאמר סתם "ולקחו מן הדם", ללמד שכל לקיחה האמורה בתורה סתם שתהא באגודה, ושכל קבלת דם טעונה כלי, כמדרש רבותינו (במכילתא כאן). ופירש להם בפרשה הזאת (פסוק כב) "ואתם לא תצאו איש מפתח ביתו עד בקר", כי בעבור זה נצטוו בנתינת הדם על המשקוף שיהיו שמורים שם, כמו שאמר "ולא יהיה בכם נגף למשחית" (פסוק יג).
	@22כב	<b>"אזוב"</b>. זכורני שבילדותי תרגמנו - moos (=טחב). נזכרתי בזה בראותי רש"י המעיר "מין ירק שיש לו גבעולין", והרי זה ההיפך של התרגום הנ"ל. בדקתי בתרגומים שבידי - רש"ר הירש Joop, וכן בתרגומים בצרפתית. שאלתי את ר' יהודה פליקס שי' והוא הסביר לי שמן הסתם בקשו את הצמח הנמוך ביותר: אזובי הקיר ועוד. מכל מקום, היפנה אותי לרס"ג המתרגם "צעתר" (=זעתר שאנו אוכלים), ולדעתו אכן זהו. (פ' בא תשנ"ח)
		וכך גם מביא ר' עמוס חכם ב"דעת מקרא". (פ' בא תשס"ב)
		<b>רש"י ד"ה ואתם לא תצאו וגו', מגיד שמאחר שניתנה רשות למשחית לחבל, אינו מבחין בין צדיק לרשע וכו'.</b> ושאלני יאיר שי', כיצד ידע להבחין בין בכור לשאינו בכור, אבל לא ידע להבחין בין צדיק לרשע. וראה "שפתי חכמים" (אות ת) שאין מדובר כאן במשחית מצרים וכו', אך אין זה מתקבל, כי אם כן, מה זה בא כאן. ולפי שעה אין לי תשובה. (פ' בא תשמ"ז)
		ולכאורה יש להקדים ולשאול, למה קורא למכֶּה משחית, והרי זה הקב"ה בעצמו, כאמור "ועברתי בארץ מצרים" - אני ולא מלאך. ולמה הכתוב קורא לו לה' משחית (כג)? (פ' בא תשנ"ו) וראה רבנו בחיי לפסוק כג שהקב"ה בכבודו ובעצמו רצה לעשות הנקמה ולכן לא נתן למלאך המשחית רשות לבא אל בתי המצרים, וכיון שבשעת המכה היו המשחיתים סובבים בעיר, הוצרכו ישראל לאות הדם שימנע מהמשחית להיכנס.
	@22כג	<b>רש"י ד"ה ופסח, וחמל וי"ל ודלג. ע"כ.</b> וקשה לי לשונו, שאם סובר שפירוש הפועל פס"ח הוא - דל"ג, וכפי שהכריע למעלה (פסוק יג ד"ה ופסחתי): ואני אומר, כל פסיחה לשון דילוג וקפיצה וכו', לשם מה הוא חוזר כאן על הפירוש שאותו דחה, ופותח את המקובל עליו בלשון "ויש לומר". (פ' בא תשמ"ז) וראה מש"כ למעלה (פסוק יא).
		ואלמלא היה כתוב בדפו"ר במפורש: ויש לומר, ולא וי"ל, הייתי מפרש לראשי־תיבות אלה פענוח אחר, שהרי אין הגיון רב - מלבד האמור למעלה - בהבאת ביאור ובדחייתו המיידית בצורה מוחלטת בלא כל הסבר. ומכל מקום יש כאן משום דוגמא בולטת למגרעות הכתיבה בר"ת, שהרי הלמ"ד שבכאן היא למ"ד־השימוש, וממילא מותר להקדימה לכל פועל שהוא, וראה בספר "ראשי־תיבות". (פ' בא תש"ס) וראה דפוס אלקבץ, שם הגירסה היא: ויש אומרים. (הערת ר' חזקי פוקס שי')
		<b>"ולא יתן המשחית לבא"</b>. ה"משחית" שכאן הוא מושא ולא נושא, שכן אם נושא הוא, הרי זה שם לא ראוי למלך מלכי המלכים הקב"ה. מכל מקום גם אם מושא הוא, קשה, שכן היה צריך לומר: למשחית. אבל לפי ראיתו של רש"י מבראשית (לא, ז), אכן יש כאן מקום ליחסת־ל ולא יחסת־את. (פ' בא תשנ"ו)
	@22כה	<b>רש"י ד"ה והיה כי תבאו אל הארץ, תלה הכתוב מצוה זו</b> (פסח)<b> בביאתם לארץ וכו'.</b> ומסתבר שגם סוכות לא קיימו במדבר, שהרי בסוכות ישבו בלאו הכי וענני הכבוד הקיפום, וארבעה מינים מן הסתם לא היו (בוודאי לא אתרוגים מקורפו או ממרוקו). אך מה באשר לשבועות והימים הנוראים? (פ' בא תש"ן)
		אלא שלפי רש"י (המכילתא), לגבי פסח ישנו ציווי, ודומה שלגבי יתר החגים אין ציווי לפטור את ישראל מהם בימי מסעי המדבר. (פ' בא תש"ס) לגבי פסח העיר הרב ינון ויסמן שי': גזירת הכתוב שלא יעשו פסח עד כניסתם לארץ (ראה רש"י, במדבר ט, א) נובעת ממה שהיו ערלים (אחרת לא שייך לומר שהיתה גנות במה שלא עשו פסח כל ל"ח שנה, שכן גזירת הכתוב היא). מכל מקום נראה שחוץ מהקרבת קרבן פסח, קיימו את שאר מצוות החג. ובאשר לנטילת ארבעה מינים הראני הרב ינון שי' מה שכתוב בהוספות ל"שולחן ערוך הרב" (עמ' ע"ב הערה 5): ''קבלה בידינו מאדמו''ר הזקן בעל התניא והשולחן ערוך, להדר אחר אתרוגי קלאבריה ואנעווע (מחוז בדרום מערב איטליה) מטעם הידוע לו, ואמר שכאשר אמר הקב''ה למשה "ולקחתם לכם פרי עץ הדר" וגו', הושיבו שלוחים על ענן ושלחום להביא אתרוגים מקאלבריה''. עוד יש לציין לדברי המכילתא על שמות (טז, כו): רבי אלעזר המודעי אומר: למדנו שאינו יורד [המן] בשבת, ביום טוב מנין? תלמוד לומר: "לא יהיה בו". ביום הכפורים מנין? תלמוד לומר: "שבת לא יהיה בו". ומלשון הרמב''ם במורה נבוכים (ג, מג) משמע, שצווי ארבעת המינים נהג רק לאחר הכניסה לארץ, וזו לשונו: והנראה לי בארבעת מינים שבלולב, שהם שמחה בצאתם מן המדבר אשר היה לא מקום זרע ותאנה וגפן ורמון ומים אין לשתות, אל מקום האילנות נותני פרי והנהרות, ולקח לזכרון זה הנאה שבפירות האדמה, והטוב שבריחו, והיפה שבעלין, והטוב שבעשבים גם כן, רצונו לומר "ערבי נחל". ע"כ. ובשו"ת "ציץ אליעזר" (חלק ז סימן לא) כתב הגאון הרב אליעזר יהודה ולדנברג: וראה זה מצאתי לעוד שנים מגדולי המפרשים שמפרשים גם־כן כטעמו של הרמב"ם במצוות לקיחת ארבעה מינים. האחד: בספר "צדה לדרך" (לרבי מנחם בן זרח ז"ל מאמר ד כלל ו פרק א)... והשני: האברבנאל בפירושו על התורה פ' אמור בפיסקא המתחלת: וידבר ה' אל משה לאמר וגו' עד ויצא בן אשה ישראלית... בתתו טעם לערבי הנחל, הגדיל האברבנאל לבאר ולכתוב דלפי שלא היו במצרים, וכל שכן במדבר, נחלי מים עיינות ותהומות, לכך ציוה שכשיבואו אל ארץ נחלי מים, ישמחו בערבותיה. הרי מפורש ומבואר בדברי האברבנאל דהך מצוה של לקיחת ערבי נחל, וממילא גם יתר שלושת המינים, נצטוו רק כשיבואו אל הארץ, שהיא ארץ נחלי מים, כיון ששם ישמחו בערבותיה. ע"כ. והוסיף הרב איתן שנדורפי שי': באשר ליום הכפורים, נאמר במפורש (ויקרא טז, לד): "ויעש (אהרן) כאשר צוה ה' את משה", ורש"י שם כתב: כשהגיע יום הכפורים עשה כסדר הזה. וראה רמב"ן בספר ויקרא (כג, ב) המבאר כי לא הקריבו מוספין בתקופת המדבר, ומכלל לאו אתה שומע הן. כלומר מוספין לא הקריבו, אבל שאר דיני החגים נהגו גם בתקופת המדבר. וראה גם דברי רבי משה מטראני (מבי"ט) בספרו "בית אלהים" שם דן באריכות בשאלת קיום המצוות בתקופת המדבר בכלל, ובאשר לחגיגת חגי ישראל במדבר, מעלה צדדים לכאן ולכאן, וזו לשונו: מצוות סוכה שהיא רמז לענני הכבוד שסככו עליהם כל הארבעים שנה, אפשר שהיתה נוהגת במדבר מדי שנה בשנה, רמז למה שהיה הווה בכל השנה כולה, שהיו מסוככים בענני הכבוד, כמו שהיו נוהגים שבעת ימי חג המצות באיסור חמץ ואכילה בליל ט"ו וחג השבועות שהם חובת הגוף, וכמו שהיו נוהגים בה הראשונים אברהם יצחק ויעקב וזרעם, רמז למה שיקרה לזרעם בצאתם ממצרים... ואפשר כי גם שחג המצות והשבועות נהגו במדבר, [אף־על־פי־כן] חג הסוכות - לענין ישיבה בסוכה - לא נהג, שהרי היו מסוככים בענני כבוד ואיך יעשו סוכה תחת שם סוכה. ולכך אמר הכתוב "למען ידעו דרתיכם כי בסכות הושבתי" וגו' (ויקרא כג, מג), כי לא נצטוו במצוה זו מיד כי אם לדורות הבאים אחרי דור המדבר. ע"כ. וראה דברי ראב"ע להלן (כט, מב).
	@22כו	<b>"מה העבדה הזאת לכם".</b> רמב"ן (למעלה כד) מבאר כי "העבדה הזאת" זו מצוות שחיטת הפסח. ובדרך זו מבוארת שאלת הבן בדברי רשב"ם על אתר: מה העבודה הזאת - המשונה משאר ימים טובים מכמה דברים? (ראה ראב"ע לפסוק כד ור"ע ספורנו כאן העומדים על השינויים, ובספורנו מבוארת גם תשובת האב) והנה שאלה מחוכמת זו, אצל בעל ההגדה מושמת בפי <b>הרשע</b>. אתמהה. (פ' בא תשס"ה) וראה דברי חזקוני על שאלת הבן החכם להלן בספר דברים (ו, כ) שכתב: "אשר צוה ה' אלהינו אתכם" - בבן חכם הכתוב מדבר שמדקדק כל כך בטעם המצוות, ובמה שאמר "אתכם" לא הוציא עצמו מן הכלל דכיון שאמר "ה' אלהינו" קיבל עליו עול מלכות שמים, ו"אתכם" דקאמר היינו משום שלא נולד בשעת הציווי, <b>אבל האומר "מה העבדה הזאת לכם" ולא הזכיר שם שמים, מוציא עצמו מן הכלל של העבודה דמשמע שאינה עליו. ע"כ.</b>
		וראה גם דברי נחמה ליבוביץ בהגדתה (עמ' 48): נראה שעיקר ההבדל בין חכם לרשע הוא בפרט קטן, המצוי בהקדמה לדבריהם. לגבי החכם נאמר: "כי <b>ישאלך</b> בנך מחר"; ואילו לגבי הרשע נאמר: "והיה כי <b>יאמרו</b> אליכם בניכם". כל זמן שהבן שואל - ותהיינה שאלותיו אף נועזות, אף תוקפניות - הרי סימן הוא שרוצה הוא בתשובה וביישוב קושיותיו, ואין הוא רשע ח"ו, אלא תלמיד הצמא לדעת. ואילו הרשע אינו שואל ואינו רוצה בתשובה: "והיה כי יאמרו אליכם בניכם" - הם את עמדתם כבר קבעו ואינם רוצים עוד לשמוע תשובה, לכן קרויים הם רשעים. וזו כוונת בעל ה"עקידת יצחק" (שער שלושים ושמונה) באמרו: "כי לא כיון בכאן אל השואלים בדרך שאלה וחקירה ליסודות, אלא אל הגוזרים אומר בתורת ערעור". ע"כ.
		נראה הדבר כאילו חז"ל נתלו ברמזים קלים החבויים בכתוב כדי לדון בן זה לכף חובה ולשימו רשע, ולעומתם עשוהו פרשני הפשט לבן מחוכם המבקש לעיין בהלכות הפסח. שמא בקשו חז"ל ללמדנו דבר גדול - גם מאחורי שאלות מחוכמות יכול להסתתר הרשע ולעתים רק רמזים קלים יעידו על מגמותיו הזדוניות. וכיצד נדע אם אכן מסתתרות מאחורי שאלות אלו מגמות זדוניות? לשם כך מסרו לנו חז"ל שלושה מדדים אותם עלינו לבחון: <b>המדד הראשון</b> שנתנו לנו חז"ל הוא מדת השותפות עם הציבור, שהרי מונה הרמב"ם בהלכות תשובה "חמשה דברים הנועלים דרכי התשובה בפני עושיהם", והראשון שבהם "הפורש מן הצבור" (ד, ב), ובמסכת אבות (פ"ב מי"ג) נאמר: "אל תהי רשע בפני עצמך" ובאר ר"ע מברטנורא שם - "...אל תהי רשע בדבר זה שתפרוש מן הצבור ותעמוד בפני עצמך". ואם נראה גם הבן החכם כאילו פורש מן הציבור, הרי לך <b>מדד שני</b> - קבלת עול מלכות שמים - וכיון ששם שמים שגור על לשונו, הרי שהשתמש בלשון זו מסיבה ראויה ואין כוונתו לפרוש ח"ו מן הציבור. ועדיין - אפשר שהוא מודה באלהות ואינו מודה במצוות. על כן בא <b>המדד השלישי</b> - על האב להבחין בטון הדיבור - האם הבן את עמדתו כבר קבע ואינו חפץ עוד לשמוע או שמא אינו אלא תלמיד הצמא לדעת.
		שאלה נוספת היא: מדוע שינו חז"ל (ובעקבותיהם בעל ההגדה) מלשון התורה ולא שמו בפי האב את התשובה הניתנת לבן זה בתורה? על שאלה זו משיב בעל "תורה תמימה" (יב, כו - הערה רא) וכותב: לכאורה צ"ע שמביא לתשובה פסוק אחר בעוד שלפי הפשט התשובה כאן מבוארת במקומה "ואמרתם זבח פסח הוא" וגו', ונראה דלא ניחא ליה לפרש דהאי "ואמרתם" הוא לתשובה על השאלה, משום דכיון דרשע הוא והוציא עצמו מן הכלל, מה תספיק לו התשובה הזאת. כי הלא הוא רואה שזבח פסח הוא ויודע עניינו ובכל זאת שואל לכוונה רשעית, ולכן מפרש שבאמת אין משיבין לו לשאלתו מאומה וכמו שכתוב "אל תען כסיל כאולתו", רק אומרים לו שאילו היה שם לא היה נגאל, משום דהרשעים מתו בג' ימי אפלה, כנודע.
		על כך הוסיפה נחמה ליבוביץ (הגדת נחמה עמ' 49): לפי דרשת חז"ל אין התשובה הניתנת בפסוק כז מתאימה לרשע, כי יש בה דברי הסבר והנמקה והרי אין הוא שואל ואינו מגלה כל ענין, לכן לא יוחדה לו תשובה; אלא - "ואמור לו: והגדת... בעבור זה עשה ה' לי" - ולא לו; אילו היה שם לא היה ראוי להיגאל. בנוסף, עיון בפסוקים מגלה שבשאר הבנים, התשובה ניתנת להם: "ואמרת לבנך" (דברים ו, כו), "ואמרת אליו" (שמות יג, יד), "והגדת לבנך" (שמות יג, ח). בהשוואה לבנים האחרים, התשובה בתורה לרשע היא לא ממש תשובה אלא אמירה בעלמא: "ואמרתם זבח פסח הוא לה'" (שמות יב, כז). מתוך שהתורה עצמה אינה נותנת תשובה לבן הרשע למד בעל ההגדה להכניס תשובה אחרת לבן זה.
	@22כז	<b>רש"י ד"ה ויקד העם, על בשורת הגאולה וביאת הארץ ובשורת הבנים שיהיו להם. ע"כ.</b> וקשה לי, מכיון שיש כאן שני לשונות תודה (קידה, השתחוויה), היה מקום לראות בהם תגובה לשתי תופעות הראויות לתודה, והנה יש כאן שלוש. וראה "שפתי חכמים" (אות א) בשם מהרש"ל. (פ' בא תשמ"ח, תשנ"ד)
	@22כח	<b>רש"י ד"ה וילכו ויעשו בני ישראל, וכי כבר עשו? והלא מראש חודש נאמר להם וכו'.</b> רש"י התקשה בלשון הכתוב "וילכו ויעשו", ממנה משמע שהזדרזו לקיים מיד עם שמיעתם, והרי שמעו בראש חודש ניסן (ראה רש"י למעלה פסוק ג) והציווי היה על לקיחת השה רק בעשירי בחודש ושחיטתו בארבעה עשר בו. (פ' בא תשנ"ג)
		<b>רש"י ד"ה וילכו ויעשו, ...ליתן שכר להליכה ושכר לעשיה. ע"כ.</b> (מכילתא). וייתכן שזהו המקור לעניין שכר הליכה בכללו. (פ' בא תשנ"ד)
		וראה דברי הרב בצלאל שטרן בשו"ת "בצל החכמה" ח"ד סימן יט (דין תפילה בבית כנסת קרוב או רחוק - אין מעבירין על המצוות - שכר פסיעות), שם סימן כ (דין שכר פסיעות בהיה קרוב והתרחק, ושוב חזר והתקרב והלך עד למקום המצוה) ושם סימן כא ובח"ה סימן קסו (דין שכר פסיעות ברוכב ונוסע במכונית). (פ' בא תשנ"ה)
	@22כט	<b>רש"י ד"ה וה', כל מקום שנאמר "וה'", הוא ובית דינו... כמו פלוני ופלוני. ע"כ.</b> סיפא זה בא לפרש את משמע הדבר ולא את סגנונו, שהרי בפסוק לא כתוב אלא "וה'". (פ' בא תשמ"ט)
		ולכאורה עצם הפירוש קשה, שהרי לפי זה הסדר הוא: בית־דינו וה', ואין זה סביר לומר כך. (פ' בא תשס"ג) וראה "מנחת יהודה" שאף־על־פי שיוצא מפירוש רש"י שקודם מופיע בית דינו בפסוק ואחר־כך וה' - בדיני נפשות מתחילין מן הקטן.
		<b>רש"י ד"ה עד בכור השבי.</b> קצת קשה למה רש"י חוזר ומסביר, מה שכבר הסביר למעלה (יא, ה ד"ה עד בכור השבי), וראה מה שכתבתי שם, אבל אינו חוזר ומסביר למה גם בכורות הבהמה מתו (וזה מבואר למעלה בפסוק יב). (פ' בא תשנ"ט)
	@22ל	<b>רש"י ד"ה ויקם, ממטתו. ע"כ.</b> סיפר לי ר' מנחם קצבורג שי' בשם הגאון ר' אביגדר נבנצל שליט"א - אף כי כבר ט' פעמים התאמתו אזהרות משה ואף כי כבר נהרגו הבכורות המצריים במצרים, פרעה הלך לישון כרגיל, וכשקם, לא קם מתפילה אלא ממטתו! (פ' בא תשנ"ד)
		בשבת סיפרתי זאת לשכני ר' יהודה גרינשפן שי' ואמר לי שכתב וורט זה בספרו "חיוכה של תורה" בשם האדמו"ר מקוצק! (פ' בא תשנ"ו)
		<b>רש"י ד"ה כי אין בית אשר אין שם מת, יש שם בכור וכו'... דבר אחר וכו'.</b> ואם אמנם גם בכור נקבה במשמע, כפי שגם שמות רבה מביא (יח, ד), למה לי כל אלה? (פ' בא תשס"ו) וראה "ספר הזכרון" שגם אם מת הבכור זה מכבר או שיצא למדינה אחרת, עדיין לא היה בית שלא היה בו מת כי הרבה בכורות היו בכל בית.
		<b>שם. ...דבר אחר מצריות מזנות תחת בעליהן מרווקים פנויים וכו'.</b> וקשה לי שאם כן מדובר כאן גם על בכורות מצד האב, ולהלן בפרשת קידוש בכורות (יג, ב ד"ה לי הוא) נאמר: "לעצמי קניתים על ידי שהכיתי בכורי מצרים", ואם כן היה צריך להחיל דין בכור גם על בכורות מן האב, וזה אינו, שהרי הכתוב מגביל במפורש "פטר כל רחם". ועוד: למעלה (יא, ה) מדובר במפורש בבכור שפחה ולא בבכור עבד, כלומר - בכור מן האם ולא מן האב. (פ' בא תשמ"ו, תש"ן, תשנ"ב, תשנ"ט) ורמב"ן הביא דברי רש"י וכתב שלפי דרך הפשט, הבכורות שמתו במצרים היו בכורי פטר רחם ולכן קדשו תחתיהם כל בכור פטר רחם בבני ישראל. וכדי לתרץ את דברי רש"י־מכילתא כתב, שאף־על־פי שהכה ה' כל בכורי מצרים - בכור האב ראשית אונו ובכור האם פטר רחם - קידש ה' רק בכור האם בישראל, מפני שהוא ידוע ומפורסם יותר. ו"משכיל לדוד" כתב שכיון הקב"ה להודיע, שבישראל לא היו בכורים מאב על הדרך שהיו במצרים, שנשים צדקניות היו. וראה "גור אריה" על אתר.
	@22לא	<b>"קומו צאו מתוך עמי... ולכו עבדו את ה' כדברכם".</b> בעוד שמן הרישא אפשר להבין, שפרעה מדבר במתן חופש מוחלט ואפילו בגירוש (וראה ר' עמוס חכם ב"דעת מקרא"), הרי שמן הסיפא משמע שמדובר במתן חופשה לשלושה ימים לשם הקרבת קרבנות. מסתבר שלשון אמביוולנטית ("דיפלומטית") שממנה יכול כל צד להבין מה שהוא רוצה, אינה המצאת בני דורנו. (פ' בא תשנ"ו) וראה מש"כ למעלה (ג, יח).
		<b>רש"י ד"ה ולכו עבדו את ה' כדברכם, הכל כמו שאמרתם... ומהו כאשר דברתם? "גם אתה תתן" וכו'.</b> לכאורה היה מוטב לציין ד"ה כאשר דברתם, שהרי את זה רש"י בא לפרש. וראה איך כתב ר' יצחק לוי בחומש רש"ר הירש. (פ' בא תשמ"ז)
		לגופו של ענין, לכאורה מדבר פרעה עדיין בחופשה של ימים ספורים, ואילו בחופש חירות מדובר רק בליל ט"ו בניסן. (פ' בא תשנ"ו)
		<b>רש"י ד"ה גם אתם, הגברים, "גם בני ישראל", הטף. ע"כ.</b> ולא ידעתי למה לא יפרש בפשטות - "גם אתם" - משה ואהרן (כלומר, אינו מגרש את המנהיגים בלבד), "גם בני ישראל" - כמשמעו. ואילו הטף משתמע מקל וחומר מן ההמשך - "גם צאנכם... כאשר דברתם". (פ' בא תשמ"ט)
		ואולי לא רצה רש"י בק"ו שכזה. אך מכל מקום קשה לי, היכן הנשים שבזכותן נגאלו אבותינו ממצרים, והכתוב אינו מזכירן? (פ' בא תשנ"ח) וראה "משכיל לדוד" שאין לפרש "גם אתם" על משה ואהרן עצמם, שכן משה ואהרן היו יוצאים כל שעה ושעה כפי שרצו ואין מוחה בידם, ולא היה צריך לתת להם עכשיו רשות. ובמכילתא דרשב"י נאמר: "אתם" - אין לי אלא אתם, גרים ועבדים מנין? תלמוד לומר: "גם אתם", "גם בני ישראל" - לרבות נשים וטפלין.
		<b>"וברכתם גם אתי"</b>. ולא ידעתי, מה "גם" זה בא לרבות, כלום עליהם לברך עוד מישהו? וכן להלן "וגם צדה לא עשו להם" (לט) תמוה, שהרי גם שם אין לראות ריבוי כלשהו. (פ' בא תשנ"ג)
		למעלה (י, כה) כותב ראב"ע (בפירושו הקצר): יש אומרים שנתן להם (זבחים ועולות) בצאתם, וזה טעם "וברכתם גם אתי", אך משום מה אינו חוזר על כך כאן, והרי כאן מקומה של הערה זו. (פ' בא תשנ"ד) ורמב"ן פירש: כאשר תזבחו לה' אלהיכם כאשר דברתם ותתפללו על נפשותיכם, שלא יפגע אתכם בדבר או בחרב, תזכירו גם אותי עמכם. ורשב"ם פירש: לכו וגם תברכו אותי בלכתכם. וב"דעת מקרא" פירשו: לשון קצרה, וכוונתה: מברך אני אתכם 'לכו לשלום!', ברכו גם אותי. אלא שמתוך גאוותו, או מתוך צערו, לא פירש פרעה בפיו ברכה לישראל והבליעה ברמז. ולהלן (לט) על המילים "וגם צדה" כתב רס"ג: עד שאפילו צדה.
	@22לד	<b>רש"י ד"ה טרם יחמץ, המצרים לא הניחום לשהות כדי חימוץ. ע"כ.</b> וצריך לומר שגם מצות לא הספיקו לאפות, שהרי הוציאו "בצק". ואם כן הוא, כיצד ניתן להבין את דברי המכילתא שרש"י מביאם בד"ה משארתם - "שיירי מצה ומרור", כלומר שאכן אפו מצות? (פ' בא תשמ"ו)
		וראה להלן (לט) "ויאפו את הבצק אשר הוציאו ממצרים" וגו'. ולכאורה זה סותר את המכילתא. ועוד קשה, הרי כבר נצטוו לאכול את הפסח על מצות, כלומר אפיית המצות (הלא־חמוצות) הוא עניין של לכתחילה, ולא בשל גירושם על ידי המצרים. ועוד, אם בבוקר (לכל המוקדם) יצאו (פסוק מ), כיצד זה שבצקם לא החמיץ במשך הלילה, ומה אכלו עם הפסח? (פ' בא תשמ"ז, תשנ"ח, תש"ס)
		והנה רש"י להלן (פסוק לט, ד"ה עוגות מצות) כתב: ...בצק שלא החמיץ קרוי מצה. (פ' בא תשס"ה) וראה דברי רבי יוסף קמחי (מובאים באבודרהם, סדר ההגדה ופירושה ד"ה מצה זו) שכתב: מה שנצטוו על מצות קודם לכן היה על שם העתיד, שהשם יודע העתידות, ידע שהיה להם לצאת ממצרים בחיפזון, ואפילו אם היו רוצים, לא היו יכולים להחמיץ בצקם, ציוה לאכול הפסח על מצות ומרורים, ולאכול שבעת ימים מצה. ע"כ. ואמנם מדברי הכתוב משמע שמה שלא הספיק בצקם להחמיץ היה מחמת החיפזון, אבל אם היו משתהים היתה עיסתם מחמיצה, והלא כבר בתחילת החודש נצטוו על איסור חמץ ביום ט"ו בניסן (טו)? על כך משיב בעל "שבלי הלקט" (סימן ריח עמ' 196): "פסח מצרים לא נצטוו על החמץ אלא לילה אחת". לכן, את העיסה, שהכינו כדי לאפות להם בדרך, כבר מותר היה להם לאפות חמץ, אלא שמחמת החיפזון לא הספיקה עיסתם להחמיץ. זכר לדבר נצטווינו לאכול מצה בפסח. נמצא, שקודם היציאה ממצרים אפו ישראל מצות כדי לאכול יחד עם הפסח, כפי שנצטוו. מלבד זאת, קודם היציאה הכינו עיסה נוספת כצדה לדרך, ואותה התכוונו לאפות חמץ - עיסה זו נאפתה לבסוף כמצה, כי לא הספיק בצקם להחמיץ כאמור. (ראה "הגדה שלמה" עמ' 196 ואילך. וראה מאמרו של הרב דני שוורץ "מצה זו שאנו אוכלים על שום מה?" בהגדת זכרון לאלקנה גובי הי"ד "לכתך אחרי במדבר" עמ' 184. הראני ר' גרשון באס שי') הוסיף ר' שמואל עמנואל שי' והעיר: רש"ר הירש אומר שהבצק לא החמיץ בגלל תנועתם הבלתי־פוסקת של נושאי הבצק.
		<b>"משארתם צררת בשמלתם על שכמם"</b>. לא ידעתי לשם מה בא תיאור מדויק זה של פרט בנאלי - כיצד נשאו את הצידה היחידה לדרך, ועל דברי רש"י - "מחבבים היו את המצוה" - קשה לי, שהרי היה זה בצק, ומכל מקום קשה, כיצד זה לא החמיץ. (פ' בא תשמ"ט)
		ועתה הבינותי שצריך לומר שמדובר במצות אפויות, כלומר שיירי המצות שאפו לליל הסדר. (פ' בא תש"ן)
		<b>רש"י ד"ה משארתם, שיירי מצה ומרור (מכילתא). ע"כ.</b> וראה רשב"ם (על אתר) המפרש "הוא הכלי שנותנים בו הבצק, וזה מוכיח - 'ברוך טנאך ומשארתך' (דברים כח, ה)", וכן מפרש ראב"ע. ומעניין שלא רשב"ם ולא ראב"ע העירו־פירשו כלום למעלה (ז, כח - על הפסוק "ושרץ היאר צפרדעים ועלו ובאו בביתך... ובמשארותיך"), ואילו על פירושו של רש"י כאן קשה משם, שהרי שם אי־אפשר לפרש כדבריו כאן, ומעניין שאף הוא אינו מעיר שם מאומה. (פ' בא תשמ"ט) וב"ספר הזכרון" מבואר שרש"י פירש מלת "משארתם" לפי מדרש חז"ל (מכילתא בא יג) שדרשוה מלשון "שארית יעקב" (מיכה ה, ו). ואינו מפרש כפשוטו שהוא עיסה או הכלי שלשים בו את העיסה, משום שבתחילת הפסוק נאמר "וישא העם את <b>בצקו</b>", ומיד אחר כך נאמר "משארתם צררות", משמע שמדובר בשני דברים שונים. וראה עוד בספר "הבנת המקרא" כאן.
	@22לה	<b>רש"י ד"ה כדבר משה, שאמר להם במצרים (יא, ב) "וישאלו" וגו'.</b> ולא ידעתי, מהי תוספת זו של "במצרים". וכי היכן היה יכול לומר להם, אם לא במצרים? מתחילה חשבתי לומר שזוהי סתם תוספת של מאן דהוא, ואולם גם בדפו"ר כתוב כך. וראיתי "לפשוטו של רש"י" על אתר, ואין זה נראה כלל. (פ' בא תש"ן)
		<b>"...כלי כסף וכלי זהב ושמלת".</b> למעלה (יא, ב) מדובר בשאילת כלי כסף וכלי זהב בלבד, ואילו כאן נוספו שמלות, וראה רש"י על אתר שאף מחשיב אותן יותר מכלי הכסף והזהב. וקשה לי, והרי לא שינו לבושם, כלומר לא לבשו בגדי מצרים, מה ענין להם אפוא בשמלות אלה (מלבד חשש שעטנז)? (פ' בא תשס"ג) וראה מש"כ למעלה (ג, כב).
	@22לו	<b>"וה' נתן את חן העם" וגו'.</b> מכאן רואים שבלא נתינת חן מיוחדת אין הגויים אוהבים אותנו כדי נתינה או אף כדי השאלה. (פ' בא תשמ"ו)
		<b>"וינצלו את מצרים".</b> לפי פשוטו של מקרא נראה שניצול זה נעשה תוך כשש שעות, וגם זה מנסי יציאת מצרים הוא. (פ' בא תשנ"ב)
	@22לז	<b>"ויסעו בני ישראל מרעמסס סכתה".</b> ברור שבני ישראל היו מפוזרים בכל ארץ מצרים, ועל כן נס עצום הוא ביציאה הבו־זמנית של כשני מיליון נפש, בלא אמצעי התקשורת החדישים, ומאוד תמוה שאין מבליטים צד זה של נס יציאת מצרים. (פ' בא תשנ"ג)
		<b>"כשש מאות אלף רגלי הגברים" וגו'.</b> התורה מעריכה מספר ואינה אומרת, מיהו המעריך, וצריך לומר שקיצר הכתוב. ומכל מקום קשה מכאן, לשם מה היה צריך למִפקד שבפרשת כי תשא. (פ' בא תשנ"ט) וכך כתב רש"י בתחילת ספר במדבר: מתוך חבתן לפניו, מונה אותם כל שעה; כשיצאו ממצרים מנאן; וכשנפלו בעגל מנאן (בפרשת פקודי), לידע מנין הנותרים; וכשבא להשרות שכינתו עליהם מנאם (בפרשת במדבר).
	@22לט	<b>"ויאפו את הבצק אשר הוציאו ממצרים... כי גרשו... ולא יכלו להתמהמה" וגו'.</b> זה שנים קשה לי פסוק זה, שהרי נצטוו לאכול את פסח מצרים על מצות ומרורים (למעלה פסוק ח), ולפי זה אין בעצם אפיית המצות כל חידוש. ומכיון שנצטוו "ואתם לא תצאו איש מפתח ביתו עד בקר" (כב), לכאורה גם היה להם פנאי והזדמנות לאפות מצות לדרך. וראה מה שכתבתי למעלה (פסוק לד - ד"ה משארתם, שיירי מצה ומרור). כלומר, רש"י סובר שאפו מצות לפני היציאה ואת השיירים שלהן הוציאו על כתפם. והנה רמב"ן על אתר חולק על רש"י בשני הדברים, וכך לשונו: "ואפו את הבצק, שאפו אותו מצות מפני המצוה שנצטוו 'שאר לא ימצא בבתיכם כי כל אכל חמץ ונכרתה' (יט). ואמר 'כי גרשו ממצרים' לומר שאפו אותו בדרך, בעבור כי גורשו ממצרים, ולא יכלו להתמהמה לאפות אותו בעיר ולשאת אותו אפוי מצות, ועל כן נשאו אותו בצק ומשארתם צרורות בשמלתם על שכמם, ומהרו ואפו אותו טרם יחמץ בדרך או בסוכות" וכו'. כלומר לא אפו במצרים כי אם לאכילה על הפסח, וממילא פירוש "משארתם" (לד) כמו רשב"ם שם. כמובן שקשה על רמב"ן, כיצד זה שבצקם לא החמיץ בדרך, ועתה ראיתי שכך כבר שואל בעל הליקוטים על אתר בחומש "רב פנינים". ואילו על רש"י (מכילתא) קשה פסוק מפורש "ויאפו את הבצק אשר הוציאו ממצרים". ואולי צריך לומר שאפו במצרים - לשתי הדעות - הנחוץ לאכילה על הפסח, ואילו באשר לשאר תישאר מחלוקת, אף כי קצת קשה שכן היה להם זמן עד הבוקר כדי לאפות לקראת היציאה, שהרי עד אז לא יצאו מבתיהם. (פ' בא תשס"ד) וראה מש"כ למעלה (פסוק לד).
	@22מ	<b>רש"י ד"ה אשר ישבו במצרים, אחר שאר הישיבות שישבו גרים בארץ לא להם. ע"כ.</b> ולא ידעתי, מה בא לומר, ואולי צריך לאחד ד"ה הבא עם זה שלנו. (פ' בא תשמ"ו)
		ואמנם מעין זה עשה ר' יצחק לוי בחומש רש"ר הירש. (פ' בא תשמ"ז)
		ונראה שהכוונה לראשיתן של ת"ל שנה שבה ישבו עדיין בארץ ישראל שאף היא לא היתה עדיין שלהם. (פ' בא תשנ"ו) וכך לשון המכילתא (פסחא יד): ומושב בני ישראל אשר ישבו במצרים ובארץ כנען ובארץ גושן וכו'.
	@22מא	<b>רש"י ד"ה ויהי מקץ שלשים שנה וגו' ויהי בעצם היום הזה, ...בט"ו בניסן... בט"ו בניסן... בט"ו בניסן וכו'.</b> שלושה תאריכים אלה הם מדברי המדרש, ואינם יכולים לשמש ראיה לקביעה שלא עכבן המקום כהרף עין. (פ' בא תשנ"ז) ורא"ם כתב שדבר זה נלמד ממה שכתוב "ויהי בעצם היום הזה", שהוא כמיותר.
	@22מב	<b>רשב"ם ד"ה שמורים, לשון המתנה, כמו (בראשית לז, יא) "ואביו שמר את הדבר". ע"כ.</b> ואולי אף מוטב לומר: לשון זכירה. ומכל מקום הרי זה פירוש נפלא בפשטותו. ולמעשה אין זה שונה מדברי רש"י. (פ' בא תשמ"ז)
		<b>רש"י ד"ה הוא הלילה הזה, הוא הלילה שאמר לאברהם, בלילה הזה אני גואל את בניך. (מכילתא).</b> ולא ידעתי, היכן נרמז דיבור שכזה בברית בין הבתרים. (פ' בא תשנ"ג)
	@22מג	<b>רש"י ד"ה זאת חקת הפסח, בי"ד בניסן נאמרה פרשה זו. ע"כ.</b> ולא ידעתי, מה ראה נותן התורה להפריד פרשה זו מן העיקר - פסוקים א-כח? (פ' בא תשנ"ח) וראה "משכיל לדוד" שבעוד הפרשה הקודמת נאמרה בראש חודש ניסן, פרשה זו נאמרה רק בארבעה עשר בו כדי שיהיה הזרוז בשעת מעשה.
		<b>רש"י ד"ה כל בן נכר, שנתנכרו מעשיו לאביו שבשמים, ואחד גוי ואחד ישראל מומר במשמע. ע"כ.</b> לפי רש"י, מלבד גוי שאסור באכילת הפסח, גם ישראל המומר לאיזו מן העברות נקרא בן נכר (ראה גם רש"י פסחים כח ע"ב ד"ה בן וזבחים יח ע"ב ד"ה בן), אבל להלכה הכריע הרמב"ם (הלכות קרבן פסח ט, ז) ש"בן נכר", שנצטוינו שלא להאכילו מבשר הפסח, הוא דווקא יהודי עובד אלילים. (פ' בא תשמ"ט, תש"ן, תשנ"ד, תשנ"ט)
	@22מד	<b>רש"י ד"ה ומלתה אתו אז יאכל בו.</b> לפי פשוטו של מקרא קשה להבין את דעת רבי יהושע (מכילתא) שמילת העבד מעכבת את האדון מלאכול את הפסח, כי למה יעבור מלשון נוכח ללשון נסתר? (פ' בא תשנ"ח) וראה "לפשוטו של רש"י" שרש"י הביא את שתי הדעות שבמכילתא כי לפי רבי אליעזר קשה: הרי איסור אכילת הפסח, לעבד ללא מילה, ניתן ללמוד מפסוק מח "וכל ערל לא יאכל בו", ומדוע צריך פסוק לעבד? לכן מביא רש"י גם דעתו של רבי יהושע והיא דעת הסתמא דגמרא (יבמות ע ע"ב) - "מילת זכריו ועבדיו מעכבת בו מלאכול בפסח".
	@22מו	<b>רש"י ד"ה ועצם לא תשברו בו, הראוי לאכילה, כגון שיש עליו כזית בשר וכו'.</b> וטעמו של בעל "ספר החינוך" (מצוה טז) הוא: שאין כבוד לבני מלכים ויועצי ארץ לגרר העצמות ולשברם ככלבים, לא יאות לעשות ככה כי אם לעניי העם הרעבים. ע"כ. דומה שדברי "ספר החינוך" אינם עולים בקנה אחד עם דרשת חז"ל המובאת ברש"י. וצריך עיון. בהמשך דבריו שם עומד בעל ספר החינוך על המגמה הכוללת המונחת בריבוי מצוות מעשיות וטובע את משפטו המפורסם "אחרי הפעולות נמשכים הלבבות", וזו לשונו: ואל תחשוב בני לתפוש על דברי ולומר, ולמה זה יצוה אותנו השם יתברך לעשות כל אלה לזכרון אותו הנס, והלא בזכרון אחד יעלה הדבר במחשבתנו ולא ישכח מפי זרענו? כי לא מחכמה תתפשני על זה, ומחשבת הנער ישיאך לדבר כן. ועתה בני אם בינה שמעה זאת, והטה אזנך ושמע, אלמדך להועיל בתורה ובמצוות. דע, כי האדם נפעל כפי פעולותיו, ולבו וכל מחשבותיו תמיד אחר מעשיו שהוא עושה בהם, אם טוב ואם רע, ואפילו רשע גמור בלבבו וכל יצר מחשבות לבו רק רע כל היום, אם יערה רוחו וישים השתדלותו ועסקו בהתמדה בתורה ובמצוות, ואפילו שלא לשם שמים, מיד ינטה אל הטוב, ובכח מעשיו ימית היצר הרע, כי <b>אחרי הפעולות נמשכים הלבבות. ע"כ.</b> (פ' בא תש"ן) על עקרון זה ש"אחרי המעשים נמשכים הלבבות" העיר הרב חנן פורת בספרו "מעט מן האור" לספר שמות (עמ' 113): אין ספק שדברי בעל "ספר החינוך" נכונים מבחינה פסיכולוגית, אך האמנם ניתן להסתפק בדבריו ולראות בהם טעם בלעדי לכל המצוות המעשיות? הן לאור דברי "החינוך" נותרות המצוות המעשיות בבחינת אמצעי בלבד, ואין בהן ערך כשלעצמן. יתרה מזו: לדעת "ספר החינוך" עיקר תפקידן של המצוות המעשיות הוא לעורר את הלבבות בעצם עשייתן, וממילא אין לשלול מכל וכל גם את קיומן כ"מצוות אנשים מלומדה" ללא ייחוד וכוונה...
		דומה כי אחרי ככלות הכל יש לבנות מעל ליסוד הנכון, שלפיו "אחרי המעשים נמשכים הלבבות", נדבך גבוה יותר, ולפיו אחרי הלבבות נמשכים המעשים. ריבון העולמים יצר את האדם עפר מן האדמה ונפח דווקא בעפר נשמת חיים. לפיכך נתבע האדם המורכב מגוף ונשמה לשתף בהשגותיו הרוחניות גם את גופו. וכדרך שחוויות רוחניות עזות העוברות על האדם, עשויות לסמר את בשרו ולהעלות דמעות בעיניו, כך אף נועדו המצוות המעשיות להביא לביטוי מוחשי את החוויה הרוחנית החופשת כל חדרי בטן ומתרוננת בבשר החי: "לבי ובשרי ירננו אל אל חי" (תהלים פד, ג). ע"כ.
	@22מז	<b>רש"י ד"ה כל עדת ישראל יעשו אתו וכו'.</b> במצרים - עניין של משפחה, ולדורות - כל העם! (פ' בא תשמ"ז)
	@22נ	<b>"ויעשו כל בני ישראל" וגו'.</b> קשה שהרי יש כאן בפרשה מצוות ששייכות רק אחר בואם ארצה, כגון גר תושב או עבד איש, דינים שלא יכלו לקיים במצרים. (פ' בא תשנ"ו) וראה חזקוני שכתב: אמרו לעשות כן לדורות.
@11יג	@22ב	<b>רש"י ד"ה פטר כל רחם, שפתח את הרחם תחילה, וכו'.</b> וראה למעלה (יב, ל) ד"ה כי אין בית וגו', דבר אחר, מצריות מזנות תחת בעליהן ויולדות מרווקים פנויים, והיו להם בכורות הרבה וכו'. מכאן שבמכת הבכורות מתו בכורות מן האב. והרי זה קצת קשה, שכן דין בכורות נסמך על הצלתם של בכורות ישראל במצרים, כמפורט בין היתר כבר בסוף הפרשה (טו). (פ' בא תשמ"ט) וראה מש"כ שם (יב, ל).
		<b>רש"י ד"ה לי הוא, לעצמי קניתים על ידי שהכיתי בכורי מצרים. ע"כ.</b> מכאן ברור, לכאורה, שרק בכורות זכרים מתו באותו הלילה, אך ראה מה שכתבתי למעלה (יב, ל), לרש"י ד"ה כי אין בית. (פ' בא תשמ"ו, תשנ"ד)
	@22ה	<b>רש"י ד"ה אל ארץ הכנעני, אף־על־פי שלא מנה אלא חמישה וכו'.</b> רצונו לומר שכנעני משמש כאן גם כשם ייחודי לעם מסוים ומוגדר וגם כשם כולל לשבעת העממים. (פ' בא תשמ"ו) וראה "גור אריה" שהשניים הנוספים - פריזי וגרגשי - אינם עיקריים כמו האחרים ולכן לא הזכירם בפירוש. וראה מש"כ להלן (לג, ב).
		<b>רש"י ד"ה זבת חלב ודבש, ...והדבש זב מן התמרים ומן התאנים (פסיקתא זוטרא ג, ח). ע"כ.</b> בדרך כלל אנו מפרשים "דבש" - תמרים (ראה רש"י לברכות יא ע"ב שכתב: דבש האמור בתורה הוא דבש תמרים), ואילו לפי הפסיקתא פירושו גם תאנים, ואם כן, למה הכתוב מזכיר גם תאנים כשבא למנות את הגידולים שארץ ישראל נשתבחה בהם? (פ' בא תשס"ג) וראה דברי רש"י בספר ויקרא (ב, יא) שכתב: כל מתיקת פרי קרויה דבש. וב"רש"י השלם" על אתר (הערה 7) כתב: היכן שמדובר בדבש פירות שנשתבחה בהם ארץ ישראל, הרי זה או דבש תמרים או דבש תאנים: במאמרים המדברים על התערבות הדבש בחלב העזים ננקט דבש תאנים מפני שדרכם של עזים להסתופף תחת עצי תאנה ולא תחת עצי תמר. ובפירוש הפסוק "ארץ זית שמן ודבש" ננקט דווקא דבש תמרים, מפני שהתאנים נזכרו לפני כן בפסוק.
	@22ח	<b>רש"י ד"ה בעבור זה, ...כגון פסח מצה ומרור הללו. ע"כ.</b> הרי לשון זה - כמראה עליו באצבע דמיא. (פ' בא תש"ס)
		<b>רש"י ד"ה עשה ה' לי, רמז תשובה לבן רשע וכו'.</b> וקצת קשה, שהרי לפסוק הקודם העיר רש"י: וכאן והגדת לבנך, בבן שאינו יודע לשאול וכו', ולא ברשע! (פ' בא תשנ"ד) בהגדה של פסח משמשות מילים אלו כתשובה לבן שאינו יודע לשאול וכן לבן הרשע. ראה דברי רש"י (למעלה ה ד"ה את העבדה הזאת). דבריו אלו מבוארים על־ידי החזקוני (ח), וזו לשונו: והגדת לבנך - ..."בעבור זה עשה ה' לי", פירש רש"י - רמז תשובה לבן רשע, כלומר דבר זה תגיד לבן שאינו יודע לשאול, ומתיבת "לי" נלמד שאף זו תשובה לבן רשע, כלומר - לי ולא לך.
	@22ט	<b>רשב"ם ד"ה לאות על ידך.</b> לפי עומק פשוטו - יהיה לך לזכרון תמיד, כאילו כתוב על ידך! (פ' בא תשמ"ז) רשב"ם אינו רואה בפסוקנו אזכור של מצוות תפילין, אלא מפרשו כמטפורה - יהודי צריך לזכור את דברי התורה כאילו הם כתובים בין עיניו ועל ידו. ראה דברי ראב"ע היוצא בחריפות כנגד הסבר זה של רשב"ם. וראה דבריו של ר' אלעזר טויטו (בספרו "הפשטות המתחדשים בכל יום" עמ' 187) שכתב: פירושו המטפורי של רשב"ם לשמות (יג, ט) עורר, כידוע, פליאה גדולה: האומנם מבטל כאן הפשט את מצוות תפילין הנהוגה מדורי דורות? לבד מן ההסבר שלנו לשיטתו הכללית של רשב"ם, בדבר הבחנה בין אופיו העיוני הבלתי מחייב של הפשט ובין אופיו המעשי המחייב של המדרש, נראה לנו להציע את ההסבר הזה: במקומות אחדים בפירושו הטעים רשב"ם את השקפתו כי החלק ההלכי של התורה מתחיל במעמד סיני עם כריתת הברית בין ה' לישראל ובשום אופן לא לפני כן. הפסוק "והיה לאות...", שנכתב לפני מתן תורה, אינו נכלל בברית סיני ואינו מתכוון למסור מצוות. זאת ועוד: פסוק זה שייך כולו למסגרת המוגדרת והמצומצמת של חוקת קרבן פסח ואינו מדברי משה לישראל, אלא מדברי האב לבנו. משה לא אמר לישראל פסוק זה מעצמו, וגם מה צורך שיאמר משה לישראל "והיה לאות על ידך כי בחוזק יד הוציאנו" וגו', אלא האב אומר לבנו כך. האב מצווה להגיד לבנו את טעם עבודת הפסח (פסוק ח) ולחנכו לזכור תמיד את חוקת הפסח (פסוק ט). מצוות התפילין, המכוונת להזכיר את כל מצוות התורה (ולא את חוקת הפסח בלבד) נאמרה בספר דברים (ו, ח) ושם אין רשב"ם מפרש את הפסוקים כלל, לא פירוש מטפורי ולא פירוש הלכי, שכן ברור לו, כנראה, ש"וקשרתם" פירושו קשירה של ממש. לו סבר רשב"ם שיש כאן הבדל בין פשט המצוה ומדרשה, היה מוסיף בסוף פירושו "ורבותינו פירשו - אלו תפילין", כפי שנהג במקומות רבים להביא מדרש רז"ל לצד פשט הכתוב. ע"כ. וראה דברי הגרצ"י קוק בשיחותיו לספר שמות (עמ' 114). וראה דבריה של נחמה ליבוביץ בעיוניה לספר שמות (עמ' 157). (הראני ר' זאב נוימן שי')
		<b>רש"י ד"ה על ידך ולזכרון בין עיניך, ...ותקשרם בראש ובזרוע. ע"כ.</b> ולא ידעתי מה ראה להפוך את הסדר ולהזכיר של ראש תחילה. (פ' בא תשנ"ח)
	@22יא	<b>רש"י ד"ה ונתנה לך, תהא בעיניך (ארץ ישראל) כאילו ניתנה לך בו ביום, ואל תהי בעיניך כירושת אבות.</b> יש כאן לכאורה משום חשיבות ארץ ישראל בדרגת התורה שדבריה צריכים להיות כל יום חדשים בעיניך "כאילו היום ניתנו" (רש"י יט, א ד"ה ביום הזה, ובמקומות נוספים כגון דברים ו, ו), ולא בכדי הושוותה ארץ ישראל לתורה גם במישורים אחרים, ראה למשל, "ג' מתנות טובות נתן הקב"ה לישראל, וכולן לא נתנן אלא בייסורין" (ברכות ה ע"א). (פ' בא תשמ"ח)
		ונראה שאף־על־פי ש<b>"</b>חדש אסור מן התורה" (שו"ת "חת"ם סופר" - ראה חלק או"ח סוף סימן כח, שם סימן קפא ד"ה ואם־כן לענינינו, חלק יו"ד סימן יט ד"ה יען וביען, ועוד)<b>,</b> הרי "כחדש" הוא עניין גדול שנאמר לגבי החשובים ביותר - תורה וארץ ישראל כדלעיל וכן לגבי יציאת מצרים - "זכור את היום הזה אשר יצאתם ממצרים" (ג), למד שמזכירין יציאת מצרים בכל יום, וכאמרם ז"ל, חייב אדם לראות עצמו כאילו הוא יצא ממצרים, וכן "היום הזה נהיית לעם" (דברים כז, ט), שם פירש רש"י - בכל יום יהיה בעיניך כאילו באת היום בברית. (בנושא הזה דיברנו כשהיינו בפעם הראשונה אצל מיכאל וחגית שי' בשבת פ' בא תשמ"ט)
	@22יב	<b>רש"י ד"ה שגר בהמה, ...לשון אחר יש לפרש "והעברת כל פטר רחם", בבכור אדם הכתוב מדבר. ע"כ.</b> קצת קשה, שהרי בכור אדם כתוב בסופו של הפסוק הבא. (פ' בא תשס"ה) וראה "משכיל לדוד" שלא נוח לו לרש"י בפירוש זה כל כך כי לשון "והעברת" שמשמעותה הפרשה, אינה שייכת בבכור אדם, אלא בבכור בהמה (שהפרישה להקרבה).
	@22יג	<b>רש"י ד"ה פטר חמור, ...לפי שנמשלו בכורי מצרים לחמורים. ע"כ.</b> ולא ידעתי היכן זה. וראה אצל "מלכה של תורה" המזכיר בשם רא"ם ו"גור אריה" את הפסוק - "אשר בשר חמורים בשרם" (יחזקאל כג, כ), אך קצת ספק, אם אכן זה, שהרי רש"י מדייק: "בכורי מצרים". (פ' בא תשנ"ח) וראה "נחלת יעקב" שרש"י כתב פירוש זה מדעתו (וכך מפורש ברש"י לפי נוסח דפוס אלקבץ: ואומר אני לפי שנמשלו בכורי מצרים כחמורים). ובתנחומא (במדבר כ) נאמר: אמר הקב"ה לישראל: בשביל חבתכם שניתי מדתה של עולם, כיצד, כתבתי בתורתי שיהא חמור נפדה בשה... ואני לא עשיתי כן, אלא פדיתי שה בחמור, שהמצרים נמשלו לחמור, שנאמר: "אשר בשר חמורים בשרם", וישראל נמשלו לשה, שנאמר: "שה פזורה ישראל" (ירמיה נ, יז), והרגתי בכוריהם של מצרים והקדשתי בכוריהם של ישראל.
	@22יד	<b>רש"י ד"ה מה זאת, ...דברה תורה כנגד ארבעה בנים, תם רשע ושאינו יודע לשאול והשואל דרך חכמה.</b> הסדר שנוקט כאן רש"י, הוא תמוה, שכן אין זה הסדר שבמקרא - ראה דברי רש"י למעלה (ה) ד"ה את העבדה הזאת - וגם לא הסדר שנוקט בעל ההגדה. לפי רש"י למעלה (ה) הסדר הוא: רשע (יב, כו), אינו יודע לשאול (יג, ה), תם (יג, יד), חכם (דברים ו, כ), ואילו כאן: תם, רשע, שאינו יודע לשאול וחכם. (פ' בא תשמ"ו, תשמ"ח) וראה "שי למורא" הערה כח שכתב: רש"י מונה כאן את סדר הבנים כפי הסדר שהם נזכרים בתורה, והתחיל בתם שנזכר כאן בפסוק. ובדפו"ר הגירסה היא: רשע, ושאינו מבין לשאול, והשואל דרך סתומה, והשואל דרך חכמה.
		ועתה קשה לי, מנין לנו שזה שואל על עניין הפסח, והרי הפרשה עוסקת בפטר רחם, כלומר בכור, וזה לא בהכרח עניין מצרים. (פ' בא תשס"ד) וכך באר ר"ע ספורנו (יד-טו) את שאלות הבן ומענה האב: שאלות הבן הן - מדוע התייחד החמור משאר בהמות טמאות ודווקא בו חלה קדושת בכור? ומדוע חמור שלא נפדה - עורפים את ראשו, שלא כדין בהמה טהורה, שאם אינה נפדית - נשארת בקדושתה? ותשובת האב היא - החמורים שמשו את ישראל לנשיאת משאם ביצאם ממצרים, לכן חלה עליהם קדושה, וטעם עריפת ראש חמור שלא נפדה - פרעה נמשל לחמור וכיון שלא פדה עצמו ועמו בשליחת ישראל שנמשלו לשה מארצו, הרג ה' את פרעה. בדומה - עורפים ראש חמור שלא נפדה.
	@22יז	<b>"ולא־נחם... פן־ינחם".</b> יש כאן לשון נופל על לשון. (פ' בשלח תשמ"ב)
		<b>"כי קרוב הוא".</b> ראה שני פירושים מקוריים ב"דעת זקנים מבעלי התוספות". האחד - העם קרוב לה' ("ישראל עם קרובו") ועל כן לא הנהיגם כמנהגו של עולם; והאחר - "קרוב" כמוסב על פלשתים שיעשו מלחמה בישראל מפני שקרובים הם למצרים. ור"ע ספורנו על אתר כתב שרבו השיירות בין ארץ פלשתים למצרים והיה החשש שאנשי השיירות ידווחו למצרים על פעולותיהם של ישראל ויכין פרעה את חילו לרדוף אחריהם. (פ' בשלח תשנ"ז)
		<b>רש"י ד"ה כי קרוב הוא, ונוח לשוב באותו הדרך וכו'.</b> וראה רשב"ם המרחיב פירוש זה, וכותב שהחשש היה שיתקלו במלחמות על ארץ כנען ויעדיפו לשוב למצרים מלמות במלחמה, כמו שעשו כמה פעמים, כדכתיב: "הלוא טוב לנו שוב מצרימה... נתנה ראש ונשובה מצרימה" וגו' (במדבר יד, ג-ד), "זכרנו את הדגה אשר נאכל במצרים חנם" (שם יא, ה). ויפים דבריו. (פ' בשלח תשנ"ו)
		והנה קשה לי עתה, התקצר יד ה' מלהוביל את ישראל בדרך ישרה - מדוע לא נתן בהם עז וגבורה ועיטרם בעטרת ניצחון, או לחילופין - מדוע לא העבירם דרך ארץ פלשתים באותות ובמופתים?! (פ' בשלח תשס"ו) עם השאלה הראשונה מתמודד הרמב"ם במורה נבוכים (ג, לב), אגב דיון מעמיק בטעמי הקרבנות, וזו לשונו: ואם תשאל, ואיזו מניעה היה לה' מלהוליכם דרך ארץ פלשתים, וייתן להם יכולת להתייצב למלחמות, ואין צורך לכל הסיבוב הזה בעמוד הענן יומם ועמוד האש לילה?
		ותשובתו: ...כל הנסים הם אמנם שינוי הטבע של מצוי מאחד הנמצאים, אך טבע אישי בני אדם - לא ישנה אותם ה' כלל על דרך נס, ובגלל היסוד הגדול הזה אמר ה': "מי יתן והיה לבבם זה להם ליראה אותי" (דברים ה, כו) (כלומר - הדבר תלוי בהם).
		ולא אמרנו זאת מפני שאנו בדעה כי שינוי טבע אחד מאישי בני אדם קשה עליו יתעלה... אלא שלא רצה כלל לעשות זה ולא ירצהו לעולם... כי אילו ירצה לשנות טבע כל אחד מבני אדם כי אז היו בטלים שליחת הנביאים וכל הציווי כולו. ע"כ. וראה יסוד זה בהרחבה בהלכות תשובה לרמב"ם (ה, ד).
		יסוד זה שבדברי הרמב"ם מבואר היטב בספרו של הרב יעקב ישראל קנייבסקי (הסטייפלר) "ברכת פרץ" בדרשה לפרשת בשלח, ושם משיב הוא גם על שאלתנו השניה, וזו לשונו: אחד המקומות שביארה תורתנו הקדושה דרכי השגחתו יתברך, הוא ריש פרשת בשלח: "...ולא נחם אלהים דרך ארץ פלשתים"... והנה, אין מעצור לה' לטהר לבבות ישראל שלא יתאוו כלל לשוב מצרימה, אבל לא באלה חפץ ה', כי הלא זה תכלית ועיקר בריאת העולם הזה, שתהא בחירה חופשית, והאדם מתאווה תאווה לכל מה שנוח ונעים להנאות את גופו ואף על פי כן יתגבר על רצונותיו לשמור ולעשות מצוות הבורא יתברך שמו. וכן לא קצרה יד ה' להפיל כמו כן פחד על עמי כנען או להומם מהומה גדולה בשעה אחת, אבל אין זה רצונו יתברך, כי כך גזרה חכמתו, שלא יהא כיבוש הארץ אלא על־ידי מלחמות רבות, וכמו שאמרו חז"ל בברכות (ה ע"א): "שלוש מתנות טובות נתן הקב"ה לישראל וכולן לא נתנן אלא על־ידי ייסורים: תורה, ארץ ישראל והעולם הבא". וכן כל דבר שבקדושה ועבודת ה' - אין חשיבותו אלא דווקא כשהוא בא על־ידי ייסורים וצער ורוב נסיונות, כמאמר חז"ל "לפום צערא אגרא" (אבות פ"ה מכ"ג).
		נמצא אם כן, שלא מלא ה' את ישראל בגבורת נצחון, כי אין דרכו להתערב בחופש בחירתו של האדם ולשנותו בדרך נס. ולא הפיל ה' פחד על עמי כנען, כי ארץ ישראל נקנית בייסורים, וכן כל דבר שבקדושה נקנה בעמל וכגודל העמל גודל חשיבותו. וראה דברי חזקוני על אתר, ודברי הגרצ"י קוק בשיחותיו לספר שמות (עמ' 159). (הראני ר' זאב נוימן שי')
		<b>רש"י ד"ה פן ינחם.</b> מקומו של ד"ה זה הוא לפני קודמו (ד"ה בראתם מלחמה). (פ' בשלח תשנ"ד)
		גם בספר "יוסף הלל" אין הערה לזה, אף כי הוא מאוד מקפיד על כגון זה. והנה ר' שלום דובער שטינברג ב"רש"י המפורש" מביא בשם רא"ם כי רש"י הפך את סדר הדיבורים בכוונה תחילה, כדי להדגיש, שראותם מלחמה יהיה הסיבה ל"פן ינחם". (פ' בשלח תשס"ו)
	@22יח	<b>"ויסב אלהים את העם דרך המדבר ים־סוף"</b>. ראה רש"י לבמדבר (לד, ג ד"ה ממדבר צין) שכתב: ממדבר צין - אשר אצל אדום מתחלת מקצוע דרומית מזרחית של ארץ תשעת המטות... וכשיצאו ישראל ממצרים, אם רצה המקום לקרב את כניסתם לארץ היה מעבירם את הנילוס לצד צפון ובאין לארץ ישראל, ולא עשה כן, וזהו שנאמר: "ולא נחם אלהים דרך ארץ פלשתים" (שמות יג, יז), שהם יושבים על הים במערבה של ארץ כנען, כענין שנאמר בפלשתים: "יושבי חבל הים גוי כרתים" (צפניה ב, ה). ולא נחם אותו הדרך אלא הסיבן והוציאם דרך דרומה אל המדבר וכו'. (פ' מטות־מסעי תש"ן)
		<b>רש"י ד"ה ויסב, הסיבם מן הדרך הפשוטה וכו'.</b> כלומר הסב אל, אך לכאורה גם אפשר לומר הסיבם בדרך העקומה וכו', כלומר הסב ב, שכן בלאו הכי אין אות שימוש, ואם כן מה לי ל ומה לי ב. (פ' בשלח תשנ"ח)
		<b>רש"י ד"ה ים־סוף, ...וסוף הוא לשון אגם שגדלים בו קנים, כמו "ותשם בסוף" (ב, ג), "קנה וסוף קמלו" (ישעיה יט, ו). ע"כ.</b> וקשה לי, נראה כאילו רש"י משתמש כאן במלה "אגם" במשמע של מקוה מים ("שגדלים בו קנים"), וממילא יוצא שמשנה את פירושו דלמעלה (ב, ג) - שם מסביר רש"י שיוכבד שמה את התיבה בקנים, וכאן משמע ששמה אותה במקוה המים, ביְאוֹר וכדו', ועוד יותר קשה, אם קנה הוא מקוה מים שגדלים בו קנים, אם כן מה הראיה מן הפסוק שבישעיה ("קנה וסוף קמלו")? וראה מה שכתבתי למעלה (ב, ג ד"ה ותשם בסוף). (פ' בשלח תש"ן, תשנ"ב) וראה "מעייני אגם" (עמ' קא-קד) שכתב: ואם ישאל השואל: איך יתפרשו גם הרושי"ל־הצמח וגם המריש"ק־הקרקע בלשון אגם? נביא את דברי רמב"ן על הפסוק "ותרעינה באחו" (בראשית מא, ב), שהקשה על רש"י שפירש "באחו" - באגם: "הרי אחו הוא הגומא (צמח הגדל במים)?". ומשיב: "ואולי ירצה (רש"י) לומר שיקרא העשב הנעשה באגמים על שם האגם", כלומר הצמח־הגמא יקרא גם אגם. (הערת ר' חזקי פוקס שי')
		<b>רש"י ד"ה וחמשים, אין חמושים אלא מזויינים... וכן תרגמו אונקלוס: מזרזין וכו'.</b> מדברי רש"י כאן: "וכן תרגמו אונקלוס: מזרזין", נראה שמשמעות מזויינים ומזורזים שווה. והנה בילקוט שמעוני כתוב: אין חמושים אלא מזויינים, שנאמר: "ואתם תעברו חמושים", מלמד שהיו מצויינין בחמישה מיני זיין. דבר אחר: אין חמושים אלא מזורזים, שנאמר: "ויעברו בני גד ובני ראובן חמשים... כארבעים אלף חלוצי צבא". וראה דברי רש"י למעלה (בראשית מא, לד ד"ה וחמש). (פ' מקץ תשס"ו) וכך העיר הרב רפאל בנימין פוזן שי': לדעת אונקלוס הפועל שַׁלֵּשׁ הוא להכפיל בשלוש כבפסוק "וַיֹּאמֶר שַׁלֵּשׁוּ וַיְשַׁלֵּשׁוּ" (מלכים א' יח, לד), לכן תרגם "עֶגְלָה מְשֻׁלֶּשֶׁת" (בראשית טו, ט) "עִגְלִין תְּלָתָא". אבל פירוש זה אינו מתאים כאן, על כן תרגם "<b>וַחֲמֻשִׁים" -</b> "<b>וּמְזַרְזִין</b>", לשון זיון וציוד, וכמוהו פירש רש"י. וכן תרגם בספר בראשית (מא, לד) "<b>וְחִמֵּשׁ</b>" - "<b>וִיזָרְזוּן</b>". (מתוך ספר "פרשגן" - ביאור חדש לתרגום אונקלוס - בכתיבה)
		<b>רש"י ד"ה וחמשים, ...אחד מחמשה יצאו וארבעה חלקים מתו בשלשת ימי אפילה. ע"כ.</b> אם אמנם כן היה, הרי שבשעת מכת החושך היו בישראל כחמישה־עשר מיליון, וזה ריבוי משבעים נפש שירדו למצרים אחרי ארבעה דורות. ואכן זה פלאי פלאות. (פ' בא תשנ"ה)
		ועתה ראיתי ב"תורה שלמה" מכילתא לפיה יצא ממצרים אחד מחמישים ולפי דעה נוספת - אחד מחמש מאות (אות רס, שם), וזה כבר מעבר לפלאי פלאות גם אם נזכור "וישרצו וירבו" וכו'. השאלה האמיתית היא, מה ביקשו חז"ל לומר בדרשה זו. (פ' בשלח תשס"ו) וכך כתב הרב אברהם מאיר ראזען בפירושו "באור האמרים" על מדרש תנחומא (בשלח א): כתב הרב בעל "מידות סופרים", וזה לשונו: זהו אחד מהמדרשים אשר כל יגיעתנו לא תצליח לפרשו או לקרבו לכל הפחות אל האפשרות. שלפי דבריו היה מספר בני ישראל קודם ג' ימי אפילה יותר מ־ג' אלפים מילליאן. ואם נאמר שתפש לשון גוזמא, איך אמר העבודה שהוא לשון שבועה. עכ"ל. ראה עוד שם. וראה דברי הרב ישראל הס בספרו "אמונה לדור התהייה" (עמ' 211) שכתב: את הקשר בין שואה לגאולה, כחוק טבע שחקק ה' בסדרי העולם, למדנו כבר מגאולת מצרים שהיא האבטיפוס לכל הגאולות הבאות אחריה, שתהליכן חייב להיות כתהליכיה, ככתוב: "כימי צאתך מארץ מצרים (בעבר) - אראנו (בגאולות העתידות) נפלאות". ממצרים נגאלו כשניים וחצי מיליון יהודים (שש מאות אלף גברים מגיל עשרים עד ששים, ועוד כמספר זה מתינוק בן יומו ועד גיל עשרים ומגיל ששים ומעלה - הרי מיליון ומאתיים אלף. ולפחות אותו מספר נשים - הרי שניים וחצי מיליון). העולים־הנגאלים־הניצולים, היוו רק <b>כחמישית</b> מכלל מספר בני העם שהיו במצרים, כי "<b>וחמשים</b> עלו בני ישראל מארץ מצרים - אחד מחמישה (עשרים אחוז) יצאו, וארבעה חלקים - מתו בשלושת ימי האפילה" (רש"י בשם מכילתא). נמצא שלגאולת ישראל הראשונה, כהכנה לכניסה ראשונה לארץ והקמת המדינה - קדמה שואה של השמדת <b>עשרה מיליון איש</b> (ארבע כפול שניים וחצי מיליון) <b>תוך שלושה ימים!</b> אות הוא לגאולה העתידה. (הראני ר' גרשון באס שי') וראה גם דברי רבי חיים הירשנזון בספרו "נמוקי רש"י" על אתר. (הראני ר' חזקי פוקס שי').
	@22יט	<b>"כי השבע השביע את בני ישראל" וגו'.</b> כשלמדתי רש"י עם אריאל שי', שאלני, אמנם רש"י מסביר, מדוע לא השביע יוסף את בניו לקוברו בארץ ישראל <b>מיד</b>, אך מדוע אינו מסביר, למה לא השביע אותם ואת בניהם אחריהם במקום להשביע את אחיו. חיפשנו ולא מצאנו תשובה. ואולי ביקש יוסף להפוך בדרך זו את העלאת עצמותיו לארץ ישראל לענין כלל־לאומי שכלל ילידי מצרים היוצאים יבצעו אותו. (פ' בשלח תשמ"ז) ואכן כך מבואר ב"גור אריה" על אתר (הערת ר' חזקי פוקס שי').
		ועל כל פנים מעניין שיוצא כאן ש"בני ישראל" מתפרש בפסוק זה על־ידי רש"י כאחי יוסף, ולא במובן המקובל - עם ישראל. (פ' בשלח תש"ן) וראה רא"ם ש"בני ישראל" כאן, פירושו "בני יעקב".
		ושמא ראה ברוח הקודש שעתיד אפרים לצאת ממצרים לפני זמן הגאולה ולהינגף לפני הפלשתים (ראה להלן טו, יד), ומפני זה חשש. (פ' בשלח תשנ"ז) ראה שמות רבה (כ, יא) שטעו בני שבט אפרים ויצאו ממצרים לפני שנשלם הקץ, ונהרגו מהם שלושים ריבוא. (טעותם היתה, שחשבו שחשבון הקץ מתחיל מברית בין הבתרים, אבל היו צריכים לחשב מיום שנולד יצחק מפני שנאמר "כי גר יהיה <b>זרעך</b> בארץ לא להם", כלומר חשבון הגלות מתחיל משעה שיהיה לאברהם זרע ויצחק נולד שלושים שנה אחרי ברית בין הבתרים, כמבואר ברש"י למעלה יב, מ).
	@22כא	<b>"בעמוד ענן... בעמוד אש - עמוד הענן... ועמוד האש".</b> כאן הפך הבלתי־מיודע למיודע. (פ' בשלח תשס"ד)
@11יד	@22ב	<b>"...ויחנו לפני פי החירת...לפני בעל צפן נכחו תחנו".</b> ראה מה שכתבתי להלן (כג, יג). (פ' משפטים תשמ"ז)
	@22ד	<b>רש"י ד"ה ואכבדה בפרעה, ...ואומר "שמה שבר רשפי קשת" (תהלים עו, ד), ואחר כך (שם שם, ב) "נודע ביהודה אלהים" וכו'.</b> והרי סדר הפסוקים הוא שלא כדבריו, כלומר קודם "נודע ביהודה" ורק אחר כך "שמה שבר" וגו'. ובחומש "תורת חיים" על אתר העירו (הערה 22): לשון "ואחר כך" אינו בדווקא, כי הפסוק הזה נמצא לפניו, במכילתא: ואומר "שמה שבר" וגו' מהו אומר "נודע ביהודה" וגו'. (פ' בשלח תשנ"ה)
		<b>רש"י ד"ה בפרעה ובכל חילו, הוא התחיל בעבירה וכו'.</b> הערה דומה מעיר רש"י במכת צפרדע (ז, כח ד"ה בביתך). ובמכות נוספות הכתוב מדגיש את הסדר (פרעה ורק אחר כך מצרים) - במכת ערוב ובמכת ארבה, ואולי גם במכת בכורות (יא, ה), ואילו ביתר המכות לכאורה הדבר כלל לא שייך. (פ' בשלח תשנ"ו) וראה עקרון זה שהמתחיל בעבירה, מתחילה בו הפורענות בדברי רש"י למעלה (יב, יב ד"ה מאדם ועד בהמה), ודבריו בספר בראשית (יט, יא) ובספר במדבר (ה, כד).
		...וידעו מצרים כי אני ה'. כלומר טביעת המצרים בים־סוף נעשתה לצורך זה. ואם כן, קשה - האמנם ידעו אחרי כן? במה התבטאה ידיעה זו? למי היא נחוצה? היחיד שמעיר קצת בזה הוא ראב"ע בפירושו הארוך, והוא כותב (ד"ה וידעו מצרים): הנשארים, גם הנטבעים לפני מותם! (פ' בשלח תשנ"ב) וראה מש"כ למעלה (ז, ה). וראה "העמק דבר" על אתר שכתב: היינו ההמון של מצרים שנשארו, בראותם בעיניהם זה הפלא, יכירו וידעו גם המה כי אני ה' העושה הכל בתוך מצרים וכו'. וראה דברי הגאון הרב אברהם שפירא זצ"ל בהגדתו "היושבת בגנים" (עמ' קע), שאפילו אמונה של זמן מועט, אמונה חשובה היא. (הראני ר' גרשון באס שי')
		<b>רש"י ד"ה ויעשו כן, להגיד שבחן וכו'.</b> רש"י מבליט שהכתוב המראה בפרק זה את חולשתם של ישראל, מראה גם משהו לזכותם. בכמה וכמה מקומות הודיעה התורה שעשו על־פי הציווי (למעלה יב, כח; ויקרא ח, לו; שם טז, לד; במדבר ט, כב) כדי להודיע שבח העושין. וראה דברי רא"ם על אתר. וקשה לי, מה שבח יש כאן. והרי עדיין לא ידעו שפרעה רודף אחריהם, ורק משה ידע, מפי הגבורה (פסוקים א-ד). (פ' בשלח תשמ"ח) וראה מש"כ להלן בדיבור הבא.
	@22ה	<b>"ויגד למלך מצרים כי ברח העם".</b> וקשה לי, כלום כבר שכח את המאורעות שהתרחשו לפני ימים מספר? והרי הוא עצמו שלח את בני ישראל ועמו האיצו בהם לצאת, ולמה יקרא לזה בריחה? אלא שזוהי דרכה של פוליטיקה מאז ועד היום הזה - משאירים מצב או נוסח מעורפל שכל צד יכול לפרש כרצונו, ובפירושו ידבק. בני ישראל יצאו ממצרים כדי לעלות לארץ ישראל, ואילו המצרים חזרו לגירסתם - חופשה לשלושה ימים כדי לעבוד את ה' במדבר, וראה רש"י על אתר ועוד. יודעים את האמת: "כי שלחנו את ישראל מעבדנו", דהיינו לצמיתות, אבל מעמידים פני הקוזק הנגזל וממשיכים לדבר על הנוסחה "חופשה" שכבר נתבטלה. אכן הדברים עתיקים. (פ' בשלח תשמ"ט)
		ואמנם, אם לא נאמר כך, לא הגיע הוויכוח חופש או חופשה להכרעה אלא עם קריעת ים־סוף. (פ' בשלח תשנ"ו) וראה מש"כ למעלה (ג, יח; ה, א).
		<b>רש"י ד"ה ויגד למלך מצרים, אקטורין שלח עמהם, וכיון שהגיעו לשלשת ימים... באו והגידו וכו'.</b> וקשה לי, שהנה זה סותר לכאורה (או לפחות - מתעלם) מדברי הכתוב (ב) "וישבו ויחנו לפני פי החירת", ובדין מפרש שם רש"י ששבו לאחוריהם לכיוון מצרים. ואכן אי־אפשר לפרש בדרך אחרת. וכך מעיר רש"י גם לפסוק ד בד"ה ויעשו כן. (פ' בשלח תשל"ד, תשמ"ח)
		<b>שם. ...באו והגידו לפרעה ביום הרביעי. ובחמישי ובששי רדפו אחריהם, ליל שביעי ירדו לים וכו'.</b> צריך לומר שיש קצבי־התקדמות שונים אצל יחיד, צבא וציבור גדול. יחיד - יום אחד. צבא - יומיים, ציבור גדול - שלושה ימים. ומעין זה כבר מצינו בבריחת יעקב מבית לבן חותנו. (פ' בשלח תשנ"ב) וראה מש"כ בספר בראשית (לא, כג).
		ועתה ראיתי לשון המכילתא שהיא לכאורה מקורו של רש"י כאן, והוא שונה למדי: "וישאו בני ישראל את עיניהם". כיון שהכו ישראל את האיקטורין, היו יודעין שסופן לרדוף אחריהם. ע"כ. כלומר מכיון שהאיקטורין שלא הוכו, ברחו אל פרעה ובוודאי סיפרו לו, יכלו להסיק שפרעה ירדוף אחריהם. וראה ב"תורה שלמה" (הערה כו), שם מובאת פסיקתא חדתא שלשונה פחות או יותר כלשון רש"י כאן. (פ' בשלח תש"ס)
		על כל פנים בזה נפתרה השאלה, מנין ידעו שפרעה רודף אחריהם, ולכן נשתבחו - ראה רש"י בדיבור הקודם - בכך שלא אמרו: היאך נתקרב אל רודפינו וכו'. (פ' בשלח תשס"א)
		ולכאורה צריך לשאול, למה תלו האיקטורין את בריחתם של בני ישראל באי־שובם ולא בעובדה שכלל לא הקריבו קרבנות? (פ' בשלח תשס"ה)
		נראה לי שעניין שלושת הימים אינו ברור די צורכו. לפי פשוטו של מקרא צריך להבין: "דרך שלשת ימים" - להתרחק ממצרים ג' ימים, שם לזבוח ואחר לחזור שלושת ימים, אך רש"י כאן מדבר בחופשה של סך הכל ג' ימים. (פ' בשלח תשס"ה)
		<b>רש"י ד"ה ויהפך, ...ועכשו נהפכו לרדוף אחריהם בשביל ממונם שהשאילום. ע"כ.</b> וקשה, והרי בפסוק זה נאמר בפירוש "כי שלחנו את ישראל מעבדנו", כלומר זו היתה סיבת חרטתם. ואמנם נחמדים הדברים המובאים ב"שפתי חכמים" (אות ג), אך אינם נראים, שהרי נאמר כאן "ויאמרו... כי שלחנו" וגו', כלומר לא היה זה טעמו של פרעה בלבד, כמובא שם. (פ' בשלח תש"ן) וראה "לבוש האורה" שלבם ופיהם של פרעה ועבדיו לא היו שווים. לכן אמר הכתוב "ויהפך <b>לבב</b> פרעה ועבדיו", כי בלבם היו מצטערים על הממון, והוסיף הכתוב "ויאמרו מה זאת עשינו כי שלחנו את ישראל מעבדנו", כי בפיהם אמרו שתכלית רדיפתם היא להשיבם להיות להם עבדים.
		ובדברי רש"י: "בשביל ממונם שהשאילום", מתומצת פירושו של "העמק דבר" שה' ציוה לשאול כלי זהב וכו' כדי שתהא להם למצרים סיבה לרדוף אחריהם, ראה למעלה (יא, ב) ומש"כ שם. (פ' בשלח תשנ"ח)
		<b>"כי שלחנו את ישראל מעבדנו".</b> הרי לך הודאה ברורה בשילוחם של בני ישראל לחירות (ולא לחופשה לעבוד את ה'). וזהו הנאמר למעלה (יב, לג) "למהר לשלחם מן הארץ". (פ' בשלח תשנ"ו) וראה מש"כ למעלה (ג, יח; ה, א).
	@22ז	<b>רש"י ד"ה וכל רכב מצרים, ...מכאן היה רבי שמעון אומר, כשר שבמצרים הרוג וכו'.</b> המאמר היה אקטואלי ביותר אתמול, עת היוודע הפיגוע באוטובוס תיירים מישראל בקירבת קהיר. ואכן רשב"י נאמן לדעתו - בידוע שעשו שונא ליעקב (בראשית רבה עח, ט). ונראה שעשו הוא כל גוי, וכל גוי עשו. ולא בכדי מחקו מילים אלה בדפו"ר והשאירו מקומן ריק. (פ' בשלח תשנ"ג)
	@22ט	<b>"וירדפו מצרים אחריהם וישיגו אותם... ופרעה הקריב וישאו בני ישראל את עיניהם והנה מצרים נסע אחריהם".</b> התיאור קצת תמוה - קודם השיגום המצרים ואחר כך הקריב פרעה (והרי הוא היה אמור להיות ראשון המשיגים, ראה למעלה פסוק ו ד"ה ואת עמו לקח עמו), ועדיין מצרים נוסע - לשון הווה - אחריהם, אף כי כבר השיגום. ועוד: כלום לא הרגישו בני ישראל במצרים הרודפים לפני שפרעה הקריב? (פ' בשלח תשנ"ז) על לשון "וישיגו" העיר ר' שמואל עמנואל שי', שמשמעות המלה קצת שונה מהמקובל היום. וראיה לכך היא שבמרדף של לבן אחרי יעקב כתוב: "וישג לבן את יעקב" (בראשית לא, כה), אף־על־פי שעמדו בשני הרים נפרדים. וכך מפורשת מלת "וישיגו" ב"דעת מקרא": הגיעו כדי תחום ראיה או כדי מטחוי קשת. וראה באורו של "העמק דבר" על אתר.
		וייראו מאד. על יראה זו שתקפה את ישראל כותב ראב"ע (יד, יג): יש לתמוה, איך יירא מחנה גדול של שש מאות אלף איש מהרודפים אחריהם, ולמה לא ילחמו על נפשם ועל בניהם? התשובה: כי המצרים היו אדונים לישראל, וזה הדור היוצא ממצרים למד מנעוריו לסבול עול מצרים ונפשו שפלה, ואיך יוכל עתה להלחם עם אדוניו, והיו ישראל נרפים ואינם מלומדים למלחמה. הלא תראה כי עמלק בא בעם מועט, לולי תפלת משה היה חולש את ישראל. והשם לבדו שהוא "עושה גדולות" (איוב ה, ט) ו"לו נתכנו עלילות" (שמואל א' ב, ג) סבב שמתו כל העם היוצא ממצרים הזכרים, כי אין בהם כח להלחם בכנענים, עד שקם דור אחר דור המדבר, שלא ראו גלות והיתה להם נפש גבוהה.
		ויצעקו בני ישראל אל ה'. כשהיו במצרים נאמר (ב, כג) "ויאנחו בני ישראל מן העבדה ויזעקו, ותעל שועתם אל האלהים", היינו שהם זעקו ונאנחו מן העבודה סתם, ומחסדי ה', שעלתה שועתם אליו יתברך ושמע אותה, אבל עתה משהכירו את אלהי אבותיהם, צעקו אל ה'. כך מעיר ר' זלמן סורוצקין בפירושו "אזניים לתורה" על אתר.
	@22י	רש"י ד"ה נסע אחריהם, בלב אחד כאיש אחד. ע"כ. ולהלן (יט, ב ד"ה ויחן שם) לשונו של רש"י הפוך: כאיש אחד בלב אחד. כאן - להרע, שם - להטיב. והשאלה, למה אין אותו הלשון ממש בשני המקומות, והרי זה לשון רש"י ולא לשון המכילתא. (פ' בשלח תשנ"ג)
		אם אמנם "איש" בא כאן במקום ראש או מוח, כפי שביקש לומר ידידי החב"די ר' מנחם מנדל וינברגר שי', הכל יפה - המצרים השליטו את הלב־היצר, ואילו, להבדיל, בני ישראל השליטו את הראש וכך היו ללב אחד. (פ' בשלח תשנ"ז) ובספר "מעינה של תורה" מובא בשם ה"אבני נזר" שטעם השינוי הוא משום שבני ישראל הם כאיש אחד משורשם, רק חסר שיהיה להם גם רצון אחד ולב אחד, אבל אומות העולם מפוצלות בשורשן ורק לב אחד ורצון אחד להשיג דבר מסויים עשוי לעשותן כאיש אחד. (הראני זאב שי')
		<b>"ויצעקו בני־ישראל אל ה'. ויאמרו אל משה המבלי אין קברים" וגו'</b>. כלומר אמנם האמינו בה', אך לא בשליחותו האלהית של משה. על כן היה צריך לנס ים־סוף, כדי להביא לידי "ויאמינו בה' ובמשה עבדו" (להלן לא), ללמדנו - מצב זה של אי־אימון במשה רבנו ע"ה תוקן למחרת היום. ויונתן בן עוזיאל תרגם: ואמרו רשיעי דרא למשה. (פ' בשלח תשמ"ח)
	@22יא	<b>"המבלי אין קברים".</b> תניא (ערכין טו ע"א), אמר רבי יהודה, זה אחד מעשרה נסיונות שניסו אבותינו במדבר להקב"ה. ע"כ. וראה "תורה תמימה" (אות ה): ...ובגליון רש"י בעין יעקב כתב וזה לשונו: נסיונות לשון נסיון, ואית דמפרש לשון כעס, כמו "והנם זעפים" (בראשית מ, ו) כתרגומו נסיסין. עכ"ל. ופירוש זה נראה, יען דלשון נסיון כפשטיה לא יונח בפסוק שלפנינו וכו'. אך מה יעשה "תורה תמימה" (רש"י) בפסוקים כגון "והאלהים נסה את אברהם" (בראשית כב, א) או "למען אנסנו" (טז, ד)? (פ' בשלח תשמ"ז)
		ועוד: והיכן יתר תשעת הכעסים? (פ' בשלח תש"ס) וראה רמב"ן בספר בראשית (כב, א) שכתב: ענין הנסיון הוא לדעתי, בעבור היות מעשה האדם רשות מוחלטת בידו, אם ירצה יעשה ואם לא ירצה לא יעשה, יקרא "נסיון" מצד המנוסה, אבל המנסה יתברך, יצוה בו להוציא הדבר מן הכח אל הפועל, להיות לו שכר מעשה טוב, לא שכר לב טוב בלבד. ודע כי "ה' צדיק יבחן" (תהלים יא, ה), כשהוא יודע בצדיק שיעשה רצונו וחפץ להצדיקו יצווה אותו בנסיון, ולא יבחן את הרשעים אשר לא ישמעו. והנה כל הנסיונות שבתורה לטובת המנוסה.
	@22יד	<b>רש"י ד"ה ה' ילחם לכם, בשבילכם. וכן "כי ה' נלחם להם" (פסוק כה) וכו'.</b> וקשה לי, למה אין רש"י מבאר כמו למעלה (ג ד"ה לבני ישראל): על בני ישראל, וכן כאן - עליכם. (פ' בשלח תשמ"ז) וראה "שם אפרים" למעלה (ג), שתמה על דברי רש"י שם מפירושו כאן, והסיק שאין זה מדברי רש"י, אלא תלמיד טועה כתבו. ואכן ברש"י דפוס אלקבץ הנוסח שם הוא: "לכם, בשבילכם, אמרי לי אחי הוא, בשבילי", כפירוש רש"י אצלנו.
		וראה מה שכתבתי להלן (במדבר לב, כח). (פ' מטות־מסעי תש"ס)
		<b>"...ואתם תחרשון".</b> לכאורה יש לתמוה על דרישה זו לחרישה־שתיקה. וכי לא מוטב שימשיכו להתפלל כל עוד לא נראתה לעיניהם מפלת מצרים? כלום יש בשתיקה ביטוי לבטחון בה' יותר מאשר בתפילה? (פ' בשלח תשנ"ו)
		וראה דברי ר' עמוס חכם ב"דעת מקרא" על אתר: המנעו מלהלחם. אמנם זה סביר, אך דומה שלא מצינו ביטוי בלשון חר"ש לאי־לוחמה. (פ' בשלח תשס"ג) וראה דברי "אור החיים" הק' שאף הוא נתקשה בזה, וזו לשונו: קשה, ולמול מי יצעק אם לא לה' אלהיו ובפרט בעת צרה, דכתיב: "קראת מצרה לי" (יונה ב, ג), "מן המצר קראתי י־ה" (תהלים קיח, ה), ואם לצד שהרבה להתפלל, הלא כל עוד שלא נענה מהעונה בצר לו, לא ירף מתפלה. עוד רואני כי נתקבלה תפלתו ואמר לו ה' "הרם את מטך" וגו', אם כן קובלנות זה שאמר "מה תצעק אלי" - למה? עוד קשה: אומרו "דבר אל בני ישראל ויסעו" - להיכן יסעו אם רודף מאחור והים לפניהם? ואם הכוונה - אחר שיבקע הים, אם כן היה לו לומר "הרם את מטך" וגו' ואחר כך יאמר "דבר אל בני ישראל" וגו'. עיי"ש. וראה תשובת ר' חיים מוולוז'ין בספרו "נפש החיים" (שער א, ט) שכתב: ולכן בעת קריעת ים־סוף, אמר הוא יתברך למשה: "מה תצעק אלי, דבר אל בני ישראל ויסעו" (שמות יד, טו). רצונו לומר דבדידהו תליא מלתא, שאם המה יהיו בתוקף האמונה והבטחון, ויסעו הלוך ונסוע אל הים, סמוך לבם לא יירא, מעוצם בטחונם שודאי יקרע לפניהם, אז יגרמו על ידי זה התעוררות למעלה, שיעשה להם הנס ויקרע לפניהם. ע"כ. הווה אומר, פעמים שאין להסתפק בתפילה ובצעקה, אלא נדרש מעשה בעל עוצמה רבה, מעשה שכל כולו אמונה ובטחון בה' אלקי ישראל המוציאם ממצרים ביד חזקה, בזרוע נטויה, במורא גדול ובאותות ובמופתים.
	@22טו	<b>רש"י ד"ה מה תצעק אלי, למדנו שהיה משה עומד ומתפלל... דבר אחר... עלי הדבר תלוי ולא עליך וכו'.</b> מענין שדוקא הפירוש השני, שנראה כדחוק ורחוק מן הפשט, הוא זה המתיישב יפה יותר עם טעמי המקרא.
		וקצת תמוה שרש"י אינו מזכיר את תרגומו־פירושו של אונקלוס שהוא פשטני ומקורי - קבלית צלותך, כלומר אונקלוס מתרגם לא באורח מילולי כי אם לפי המשתמע מן הענין. ועוד: אין רש"י עונה על השאלה, היכן נאמר שמשה רבנו ע"ה צעק־התפלל, ועושה כן רמב"ן על אתר (בסוף דיבורו) - משה בכלל ישראל הוא, שעליהם נאמר למעלה (י) "ויצעקו". (פ' בשלח תשנ"ז, תשנ"ח, תשנ"ט)
		וראה דברי "בעל הטורים" הממשיך כאן את דבריו היפים שבפסוק הקודם, וכה דבריו: אמר להם משה, מי יתן החרש תחרישון, כי ה' נלחם לכם, ואין לכם לצעוק אלא תחרישון ותהי לכם לחכמה כי תבטחו בה'... כי עת לקצר ועת להאריך, אבל עתה אין להתפלל כלל, אלא דבר אל בני ישראל ויסעו. (פ' בשלח תש"ס)
		<b>רש"י ד"ה דבר אל בני ישראל ויסעו, אין להם אלא ליסע... כדאי זכות אבותיהם וכו'.</b> שלושה טיעונים שם רש"י בפיו של הקב"ה: (א) זכות אבות. (ב) והם - ישראל כמות שהם. (ג) והאמונה שהאמינו בי (למעלה יב, לט - כפי שמציין ר' אברהם ברלינר על אתר). ונראה שטיעונים אלה באים על־פי הסדר הכרונולוגי. אדם נולד עם זכות אבות, אחר־כך הוא הוא, ואחר כך הוא מברר לעצמו את אמונתו. (פ' בשלח תשל"ט)
	@22טז	<b>"ואתה הרם את מטך ונטה את ידך". "ויט משה את ידו על הים". "נטה את ידך על הים". "ויט משה את ידו על הים" וגו'.</b> לא ברור לי, הרמת מטה זו לשם מה היא באה, ומדוע בכלל נעשתה, והרי זה דומה במידת־מה לדברים בענין המטה שציינתי לפרשת שמות (ד, ב). (פ' בשלח תשמ"ח) וכך אמרו חז"ל בשמות רבה (כא, ט): לפי שהיו אומרים המצריים לולא המטה לא היה יכול לעשות את כל הנסים, על כן אמר הקב"ה, סלק את מטך ונטה את ידך, כי "הרם" לשון סילוק הוא. ע"כ. וראה דברי ראב"ע לפסוק טז.
	@22יט	<b>רש"י ד"ה וילך מאחריהם, ...מלמד שהיו נתונין בדין באותה שעה, אם להנצל אם להאבד עם מצרים (מכילתא). ע"כ.</b> וקשה לי: (א) והרי רק זה עתה (בפסוק יד) הבטיחם משה רבנו ע"ה "ה' ילחם לכם". (ב) וה' אמר "ויסעו" ופירש רש"י "...כדאי זכות אבותיהם והאמונה שהאמינו בי" וכו'. (ג) עצם המלה שממנה דורשת המכילתא דרשתה זו, מציינת את תחילתה של ישועת ישראל - ההגנה מפני החיצים והבליסטראות של המצרים, כדברי רש"י בריש ד"ה. (ד) ומה באשר להבטחה להוציאנו ממצרים וליתן לנו את הארץ - הבטחה לאבות והבטחה ליוצאים? (פ' בשלח תשמ"ז, תשמ"ט, תשנ"ב) וראה "גור אריה" לפסוק טו, שאמנם כדאי היה זכות אבותיהם והאמונה שהאמינו לקרוע להם את הים, אבל עכשיו שנתרעמו ואמרו: "המבלי אין קברים...", היו נתונים בדין.
		<b>שם. ...להחשיך למצרים. ע"כ.</b> מסתבר שהכוונה לומר שלא יאיר להם עמוד האש שהאיר לישראל. (פ' בשלח תשס"ו)
	@22כ	<b>רש"י ד"ה ויאר, עמוד האש את הלילה לישראל וכו'.</b> במקרים כגון זה רגיל רש"י לומר: ויאר - המאיר, או - מי שבידו להאיר, ואילו כאן הוא משלים בפשטות: עמוד האש וכו', וכן רשב"ם. אונקלוס מתרגם־מפרש בדרך משלו, בלי להיזקק לשאלה, מי האיר - "ולישראל נהיר כל ליליא". (פ' בשלח תש"ס)
		<b>"ולא קרב זה אל זה כל הלילה".</b> אמר רבי יוחנן, מאי דכתיב "ולא קרב זה אל זה כל הלילה". בקשו מלאכי השרת לומר שירה. אמר להם הקב"ה, מעשה ידי טובעים בים ואתם אומרים שירה" (מגילה י ע"ב וגם בסנהדרין לט ע"ב). וראה דברי בעל "תורה תמימה" (אות ט) המפרש דברי רבי יוחנן שבאותה שעה ממש אין זה נאה לומר שירה וכו'. ויפה פירש, והדברים נאמרים כלפי יפי־הנפש שבכל הדורות - די לנו באי־אמירת שירה בשעת מפלת האויב, והרי גם זו מעלה המבדילה בין ישראל לעמים. אבל קשה לי מיקומה של הדרשה - למה ביקשו לומר שירה באותה השעה, והרי לא היה כאן עדיין אלא תחילת הישועה, ועדיין לא נקרע הים ועדיין לא טבעו המצרים. (פ' בשלח תשמ"ז)
		כששאלתי, למה אל להם למלאכים לומר שירה, ואילו שירתם של משה ובני ישראל נתקבלה, לכאורה, ברצון, השיב חננאל שי', שמשה ובני ישראל אכן חייבים היו לומר שירה ולהודות לה' על הצלתם, אך לא כן המלאכים.
		משרציתי להבחין בין שירה בזמן האירוע - "טובעין בים", ובין זו שלאחריו, חזרתי לבדוק לשון הגמרא, והתחזקה אצלי השאלה בדבר מיקום הדרשה, כנ"ל. למה התכוון רבי יוחנן (דווקא רבי יוחנן - ראה מאמרו של ר' משה אוירבך ז"ל על יחסם של חז"ל אל הנכרים, מאמר שתרגמתי לצורך ספר על הגותם של רבני אשכנז בדור שלפני השואה שמכון ברויאר מתכוון להוציא לאור), והרי עדיין אין המצרים "טובעין בים". יתרה מזו. תמוה בעיני שאנו מציגים מאמר זה כה הרבה, מעין סובלימציה (העברת מחשבה שאיננה מקובלת בציבור, לצורה המקובלת בעיניו) של דבר שלמה המלך ע"ה "ובאבד רשעים רנה" (משלי יא, י). כלום לא רשעים היו המצרים הללו?
		ועתה נראה לי שלפחות השאלה בדבר ההבדל בין מלאכי השרת ובני ישראל מיושבת בדברי רבי אלעזר (במגילה): "הוא אינו שש, אבל אחרים משיש, ודיקא נמי דכתיב 'כן ישיש' (דברים כח, סג), ולא כתיב ישוש". צריך לומר שפמליא של מעלה דינה כדינו ית' עצמו, אין לה מה לשוש על אבדן חיי אדם, ועל כן גער בהם כשביקשו לומר שירה.
		אך השאלה בדבר הסמכת הרעיון כבר לפסוק זה, לפני הזמן שבו יש על מה לשמוח, עדיין קשה לי. (פ' בשלח תשמ"ז, תשנ"ג, תשנ"ט) על השאלה מדוע שמחה זו שאינה ראויה אצל הבורא, ראויה וטובה היא אצל ישראל, משיב המהר"ל בחידושי אגדות (סנהדרין לט ע"ב), שהטענה "מעשה ידי טובעין בים ואתם אומרים שירה?!", מופנית כלפי שירת המלאכים ששמחו במפלתם של המצרים, אף על פי שלא סבלו תחתם, אבל - ישראל, שהיו משועבדים תחת יד מצרים עשרות שנים בעבודת פרך נוראה - וכעת רואים את משעבדיהם באים על עונשם - שירתם טובה לפני ה'.
		דברי חז"ל אלו (מגילה י ע"ב), העוסקים ברצונם של המלאכים לומר שירה לפני הקב"ה, מופיעים בנוסח דומה במדרש תנחומא ישן (בשלח יג), וכך נאמר שם: "בשעה שהיו ישראל חונים על הים באו מלאכי השרת לקלס להקב"ה, ולא הניחן הקב"ה, שנאמר: 'ולא קרב זה אל זה' וגו' (שמות יד, כ), ואומר 'וקרא זה אל זה' (ישעיה ו, ג). למי היו דומין? למלך שנשבה בנו, לבש נקמה באויביו והלך להביא אותו, ובאו הבריות לומר לו אימנון. אמר להן: לכשאני פודה את בני אתם מקלסין אותי. <b>כך ישראל היו נתונים בצרה בים,</b> באו מלאכי השרת לקלס להקב"ה, נזף בהם. אמר להם הקב"ה: <b>בניי</b> נתונים בצרה, ואתם מקלסין לפני?! כיון שעלו מן הים בקשו ישראל ומלאכי השרת לומר שירה... אמר הקב"ה למלאכי השרת: הניחו לישראל תחילה... שנאמר: 'קדמו שרים אחר נוגנים בתוך עלמות תופפות' (תהלים סח, כו). 'קידמו שרים' - אלו ישראל, 'אחר נוגנים' - אלו המלאכים, 'בתוך עלמות תופפות' - אלו הנשים". ע"כ. מדרש זה - מדרש פליאה הוא. לדבריו שירת המלאכים לא באה כלל על טביעת המצרים בים, אלא על עם ישראל הנתון בצרה. אתמהה! - מה ראו המלאכים לומר שירה על צרתם של ישראל?! על כך השיב הרב איתן שנדורפי שי': אכן, לא נתכוונו המלאכים לומר ח"ו שירה על צרתם של ישראל. המדובר הוא בשירת "קדוש, קדוש, קדוש, ה' צבאות" שהיו המלאכים רגילים לומר לפני הקב"ה מדי יום. ברגעים אלו בהם היו ישראל נתונים בצרה - המצרים רודפים מאחור, הים סוגר מלפנים וישראל עומדים בתווך וצועקים אל ה' - מנע ה' את שירת המלאכים. הבנה זו בדברי המדרש עולה מתוך עיון במקור ממנו דרשו חז"ל דרשה זו. חז"ל דורשים את הביטוי "זה אל זה" המופיע בשני מקומות במקרא בלבד. בספר ישעיה (ו, ג) מופיע ביטוי זה בלשון חיובית במסגרת תיאורו של הנביא ישעיה את סדר גילוי השכינה בחזונו הראשון בו נמשח לנביא, וכך נאמר שם: "וְקָרָא זֶה אֶל זֶה וְאָמַר: קָדוֹשׁ קָדוֹשׁ קָדוֹשׁ ה' צְבָאוֹת מְלֹא כָל הָאָרֶץ כְּבוֹדוֹ". הפעם הנוספת היא בפרשתנו (שמות יד, כ), בה מופיע הביטוי בלשון שלילית: "וְלֹא קָרַב זֶה אֶל זֶה כָּל הַלָּיְלָה". למדים חז"ל בגזרה שווה שאותה שירה היוצאת מדי יום מפי מלאכי השרת הקוראים זה אל זה ומשלשים בקדושה, נמנעה מהם בשעה שהיו ישראל נתונים בצרה - "וְלֹא קָרַב זֶה אֶל זֶה". נמצאנו למדים, כי בשעה שישראל נתונים בצרה, מצטער ה' בצערם ואין לו חפץ אז בשירתם של מלאכים. וכאן חשוב לציין כי משנסתיימה צרתם של ישראל ופתחו ואמרו שירה, אף למלאכים ניתנה שוב רשות לשיר, כמבואר בסופו של מדרש תנחומא זה.
		נשוב כעת לדברי חז"ל אלו כפי שנוסחו במסכת מגילה. שם, כאמור, שירת המלאכים באה על מפלת מצרים, אלא שגם שם המקור ממנו דרשו חז"ל את דרשתם הוא מן הפסוק: "וְלֹא קָרַב זֶה אֶל זֶה כָּל הַלָּיְלָה", ופסוק זה נאמר בעוד היו ישראל למרגלות ים־סוף - קודם שנבקע הים וקודם שטבעו המצרים, כפי שצויין. מה ראו אם כן המלאכים לשיר על מפלת מצרים בטרם עת? ומהי טענת ה': "מעשה ידי טובעים בים ואתם אומרים שירה?", הרי עדיין לא טבעו! על כרחנו יש לומר שכוונת חז"ל גם כאן לשירת המלאכים שבכל יום, וטענת ה' "מעשה ידי טובעים בים" - אינה מתייחסת למצרים הטובעים, אלא לישראל הנתונים בצרה ועלולים ח"ו לטבוע בים.
		יוצא אם כן, ששירה אסורה היא שירה בעת ש<b>ישראל</b> נתונים בצרה, ולא זו שעל אבדן הרשעים.
		הסבר זה, יפה הוא בדרשת רבי יוחנן (שם במגילה), אבל ממהלך הגמרא שם נראה שהגמרא הבינה כהבנתנו הראשונה, ש"מעשה ידי" - הכוונה למצרים ולא לישראל, שהרי דברי רבי יוחנן שם הובאו כהוכחה נוספת לכך שאין הקב"ה שמח במפלתם של <b>רשעים</b>, ואם "מעשה ידי" אלו ישראל, מה ראתה הגמרא שם להביא את דברי רבי שמואל שאינם עוסקים כלל במפלתם של רשעים? יחד עם זאת, אם אכן "מעשה ידי" אלו המצרים, קשות על הגמרא שם שתי הקושיות שהעלינו זה עתה: מה ראו אם כן המלאכים לשיר על מפלת מצרים בטרם עת? ומהי טענת ה': "מעשה ידי טובעים בים ואתם אומרים שירה?", הרי עדיין לא טבעו! על כל פנים - בין אם "מעשה ידי" אלו המצרים, ובין אם אלו ישראל, אין טענת ה' מופנית אלא כלפי המלאכים.
		ראה עוד במאמרים: "הלל ושירה" של הרב בנימין זאב בנדיקט - אסופת מאמרים עמ' כ (הוצאת מוסד הרב קוק, תשנ"ד), "בנפול אויבך אל תשמח" של הרב עדיאל לוי - תחומין י עמ' 262, "באבוד רשעים - רינה או קינה?" של ד"ר דניאל מלאך - תחומין כב עמ' 57 ו"מעשה ידי טובעים בים ואתם אומרים שירה?" של הרב יואל ליברמן - מרחבים ה עמ' 180. הערת הגר"א נבנצל שליט"א: יש שפירשו "ויסר את אפן מרכבתיו" (להלן פסוק כה) - שהקב"ה הסיר את האופנים (האומרים "ברוך כבוד ה' ממקומו") מן המרכבה העליונה.
		<b>שם. ...והלך לפניהם כדרכו ללכת וכו'.</b> וקשה לי, והרי כבר לא הלכו כי אם עמדו לפני הים, ולאן אפוא הלך עמוד האש? (פ' בשלח תשס"ד)
	@22כא	<b>רש"י ד"ה ברוח קדים עזה, ברוח קדים שהיא עזה שברוחות וכו' (מכילתא). ע"כ.</b> ואולם למעלה (י, יג) כשנאמר "רוח קדים" ו"רוח הקדים" אין רש"י (מכילתא) מעיר מעין זה. (פ' שלח תש"ן)
		ואכן קשה, למה לא יאמר - אם בכלל צריך לומר כאן משהו - רוח קדים שהיא עזה, שהרי תיתכן גם תיתכן רוח קדים שאינה עזה. (פ' בשלח תשס"ג)
		<b>רש"י ד"ה ויבקעו המים, כל מים שבעולם (מכילתא). ע"כ.</b> וכך גם בשמות רבה (כא, ו). ולא ידעתי תכליתה של תופעה נסית גדולה כל כך. שהרי בתנאי התקשורת דאז לא יכלו לדעת מכאן על הצלת ישראל על־ידי קריעת ים־סוף. ואם תאמר שידעו אומות העולם לאחר זמן, מה טעם בידיעת חדשות ישנות? ויתכן שצריך להבין "שבעולם" - העולם הקרוב, זה שמתואר להלן (טו, יד ואילך). (פ' בשלח תשמ"ט, תשנ"ב) וראה "עץ יוסף" ו"יפה תואר" על מדרש רבה שם.
	@22כד	<b>רש"י ד"ה וישקף, ויבט... להשחיתם וכו'.</b> ותמוה שאין רש"י חוזר כאן על דבריו למעלה (בראשית יח, טז) "כל השקפה לרעה". (פ' בשלח תשנ"א) וראה דברי רבי חיים הירשנזון בספרו "נימוקי רש"י" על אתר. (הערת ר' חזקי פוקס שי')
		ולכאורה יהיה קשה כאן: לרעה - למצרים, אבל טובה היא לישראל, ומהו הקובע? (פ' בשלח תש"ס) הערת הגר"א נבנצל שליט"א: כאן ההשקפה היא "אל מחנה מצרים" וזהו הקובע.
		ואולי אין רש"י מזכיר את כללו כאן בשל אמביוולנטיות זו. (פ' בשלח תשס"ה) וראה מש"כ למעלה (בראשית יח, טז).
		<b>רש"י ד"ה בעמוד אש וענן, עמוד ענן יורד ועושה אותו כטיט וכו'.</b> ולא ברור לי, על מה מוסב "אותו". ואולי הכוונה לים, כלומר עמוד הענן עושה את הים לטיט, שהרי לפי האמור בפסוק כב הים צריך הרטבה כדי להיהפך לטיט? (פ' בשלח תשנ"ח) וראה "משכיל לדוד" שעמוד הענן עשה את קרקע הים כטיט. בזמן שעברו ישראל ביבשה בתוך הים היה הקרקע יבש, ואחר כך כשבאו המצרים לשם, הוצרך הענן להרטיב את הקרקע ולהפכו לטיט.
		<b>רש"י ד"ה ויהם, ...ערבבם, נטל סגניות שלהם וכו'.</b> וביאור המלה סגניות אצל ר' שמואל פ. גלברד ב"לפשוטו של רש"י" הוא: לשון נס ודגל. כלומר נפלה מהומה במחנה מצרים, בגלל שניטלו הדגלים וסימני המחלקות והיחידות, ואין איש יודע לאן הוא שייך. וראה "שפתי חכמים" (אות ר) - פירוש, שֵׂכל שלהם, לשון סגנון אחד עולה וכו'. (פ' בשלח תשמ"ט)
	@22כה	<b>רש"י ד"ה ויסר את אפן מרכבתיו, מכח האש נשרפו הגלגלים וכו'.</b> קצת קשה בתמונה זו - הא כיצד זה שנשרפו הגלגלים ולא נשרפו גם המרכבות? (פ' בשלח תשנ"ב) מקור דברי רש"י במכילתא (מסכתא דויהי ה), וזו לשונה: רבי יהודה אומר: מחמת האש של מעלה נשרפו הגלגלים של מטה והיו מוטות ומרכבות רצות ונכנסות בעל כרחן, שהיו טעונות כלי כסף וכלי זהב ואבנים טובות ומרגליות, כדי שיטלו ישראל את הבזה. ע"כ. נמצא אם־כן שהמרכבות היו טעונות כלים יקרים ואבנים טובות, לכן סיבב הקב"ה דרך נס שרק הגלגלים יישרפו והמרכבות עצמן לא ייפגעו כלל. (הערת ר' חזקי פוקס שי')
	@22כז	<b>רש"י ד"ה לפנות בקר, לעת שהבוקר פונה לבוא. ע"כ.</b> בתחילת הלילה נבקע הים, ובסוף הלילה חזר לאיתנו. וקצת קשה לי, לשם מה הכתוב טורח לדייק לנו אימתי בדיוק קרה הדבר, ואם אמנם זה נחוץ, הרי מקום הביטוי הוא בריש פסוק כו, כלומר במקום "ויאמר ד' אל משה נטה" וגו', ראוי היה שייכתב: "ויאמר ד' אל משה לפנות בקר נטה" וגו'. (פ' בשלח תשנ"ד) ואולי עצם הציווי האלהי "נטה את ידך" וגו' אכן היה עוד בשעת לילה, והמעשה שבפסוקנו - שיבת הים לאיתנו - התרחש לפנות בוקר. ובאשר לציון הזמן המדוייק - אך סימלי הדבר שעם עלות השחר, משהחל היום להאיר, באה תשועתם של ישראל והאיר אור גאולתם - שב הים לאיתנו והמצרים באו על עונשם. (הערת ר' חזקי פוקס שי')
		<b>רש"י ד"ה נסים לקראתו, שהיו מהוממים ומטורפים ורצין לקראת המים. ע"כ.</b> דומה שללכת־לנוס לקראת פירושו - לבוא מולו, והנה לפי דברי רש"י בפסוק הקודם (ד"ה וישובו המים) המים העומדים כחומה ישובו למקומם, כלומר באים על המצרים מן הצדדים, וקצת קשה לומר שהמצרים פנו ימינה או שמאלה ורצו לקראת המים שהיו לפי שעה חומות. וכך מתוארת ההתרחשות ב"דעת מקרא" על אתר: המצרים גמרו בדעתם לנוס מפני ישראל, וחזרו לאחוריהם ובקשו לעלות מן הים בדרך שירדו בה. אבל באותה השעה התחילו המים שבים למקומם: חומות המים שמימין ומשמאל לשביל היבש נתמוטטו, והמים נשפכו ומלאו את הדרך שבקשו המצרים לחזור בה, ונמצא, שהמצרים הנסים מפני ישראל נסו לקראת המים. (פ' בשלח תשנ"ה)
		וינער. ראה ביאורו של רש"ר הירש שכתב: המרכבות הורמו על־ידי המים ונהפכו, ונוסעיהם "נוערו" לתוך המים, ובהיותם קפואים מאימה ופחד, לא ניסו להציל את נפשם בשחייה ושקעו במצולות כאבן וכעופרת. והוא יפה. (פ' בשלח תשנ"ו)
	@22כח	<b>רש"י ד"ה ויכסו את הרכב וגו' לכל חיל פרעה.</b> ובחומש "תורת חיים" יש פסיק במקום "וגו'". ואני תמה, לשם מה כל החלק הראשון של ד"ה הזה, והרי אין רש"י בא אלא כדי לפרש את הלמ"ד של "לכל". (פ' בשלח תשנ"ב)
		והנה תוצאות בדיקתי - בדפו"ר אין "וגו'" וכמובן אין פסיק, אצל ר' אברהם ברלינר - פסיק, אצל ר' שמואל פ. גלברד - כמו בדפו"ר, ב"מלכה של תורה" - כמו לפנינו. בחומש רש"ר הירש - במקום "וגו'" שלוש נקודות, ולכאורה זה מה שמתבקש לעשות במהדורה חדישה. (פ' בשלח תשס"ה)
	@22כט	<b>"דעת זקנים מבעלי התוספות": ...ולפי המדרש הזה נראה שהמתעטף בציצית צריך להשליך הציצית לאחוריו, ולי נראה דאין צריך, דהא דאמרינן במדרש שעתידין להתעטף בציצית מאחוריהם, היינו בשעת העטיפה וכו'.</b> ויש כאן משום הסקת מסקנה ממדרש אגדה. ולכאורה יש כאן מקור למנהג השלכת הציציות לאחור של יהודי אשכנז בזמן שמתעטפים בטלית. (פ' בשלח תשמ"ז) וראה "לקט יושר" לרבי יוסף בן משה, תלמיד רבי ישראל איסרלין, בעל "תרומת הדשן" (הלכות ציצית אות א), שם מתאר המחבר את סדר עטיפת רבו בטלית. (ראה מהדורת מכון ירושלים הערה 4, שם הפנו לדברי דעת זקנים כאן - הראני ר' גרשון באס שי').
		ובני ישראל הלכו ביבשה בתוך הים. יש לעמוד על השוני שבין הפסוק הראשון (למעלה כב) - "בתוך הים ביבשה", ובין השני (כאן) והשלישי (להלן טו, יט) - "ביבשה בתוך הים". (פ' בשלח תש"ס) וראה "העמק דבר" על אתר שבתחילה הלכו במקום שהיה ים והפך לכבודם ליבשה - "בתוך הים ביבשה". ועל הזמן בו כבר שבו חלק מהמים על המצרים, אך עדיין לא יצאו כל ישראל מן העבר השני, נאמר "ביבשה בתוך הים", כיון שהלכו ביבשה בעוד הים שב לאיתנו מאחוריהם.
		והמים להם חֹמה וגו'. ואילו למעלה (פסוק כב) נאמר "והמים להם חומה", בו"ו, ולא חסר כמו כאן. ואמר לי שכני ר' יהודה גרינשפן שי' כי שמע בשם הגר"א שנשאל על ההבדל הזה שבכתיב, והפנה למכילתא (מסכתא דויהי ו), שם נאמר "אל תקרי חומה אלא חֵמה" כדי לומר שאמנם לנחשון בן עמינדב וההולכים אחריו שבטחו בדברי משה, היו המים חומה, אך לאלה שהמתינו, והלכו־ירדו לים רק אחריהם, היו המים חֵמה. וזה טוב ונחמד, אך קצת מוקשה. הדבר היה מתקבל יותר, אילו בפסוק הראשון היה כתיב מלא ובשני חסר. (פ' בשלח תש"ס) וראה "העמק דבר" שכתב: והמים להם חמה - חסר וי"ו, ללמדנו שאין הפירוש כאן "חומה" מגן עליהם, שהרי לא נצרכו עוד להגן עליהם, שכבר היו המצרים שאחוריהם נסים וטובעים. אלא הפירוש - שהמים שבצידם היו מוקשים כחומה ולא נזלו לשוב אל המקור. והדרש בזה הוא: שנתעורר עליהם כח הדין והחימה, והטעם שעתה הגיע לכך יותר משהיה תחילה, היינו משום שהגיע עידן ריתחא על המצרים, משום הכי היה כח הדין שולט גם על ישראל.
	@22לא	<b>רש"י ד"ה את היד הגדלה, ...והמפרשו יתקן הלשון אחר הדבור. ע"כ.</b> כלומר יבאר על־פי ההקשר. ואכן יש אצל רש"י כמה התבטאויות בנדון זה, אף כי בסגנונות שונים, וראוי לרכז את כולן. וצריך לבדוק, שמא עשה זאת ר' נסים אליקים בספרו "דקדוק ולשון בפירושי רש"י על התורה". ובוודאי שניסוחו של רש"י דרך פרשנות זו, הוא נפלא. (פ' בשלח תשנ"ז, תשס"א, במלון מוריה שרתון, תל־אביב) וראה מש"כ למעלה (ז, ה). וראה "באר יצחק" שכתב: כי שם יד הונח על הגבורה והכח והונח גם על הרשות והונח גם על היכולת, כמו "ומטה ידו", וכיוצא בזה עוד הוראות הרבה. ולפי שרוב תשמישי האדם הם בידו, ועל־ידי תנועת הידיים יקרב אליו בנקל דבר המועיל וירחיק מאתו דבר המזיק, וגם רוב גבורת האדם יתראה בידיו ובזרועו ילחם, לכן הושאלו כל ההוראות האלו וכיוצא בהם לשם האבר הזה.
@11טו	@22א	<b>"...ויאמרו לאמר, אשירה לה'" וגו'.</b> המעבר ללשון יחיד בא ללמדנו שמשה ובני ישראל - כל אחד מהם אומר: "אשירה לה'" וגו'. אך לא כן אונקלוס המתרגם לפי הענין - "ואמרו למימר, נשבח ונודה קדם ה'", לשון רבים. (פ' בשלח תשס"ה)
		אז ישיר משה וגו'. כששאלתי את ילדי קדומים שי', למה לא שרו בני ישראל מיד עם צאתם מארץ מצרים, ענו תיכף, שעדיין לא היו בטוחים, אם המצרים ירדפו אחריהם או לאו. (הערת הגר"א נבנצל שליט"א: ביציאת מצרים אמרו את הפרק הראשון של ההלל).
		גם דיברנו על ההבדל בין שירה זו שלכאורה נתקבלה ברצון ובין שירתם של מלאכי השרת שנדחתה מלפניו ית'. והבחינו בין ישראל שנעשה להם נס וניצלו וחייבים אפוא להודות, לעומת מלאכי השרת שאינם נוגעים בדבר, הם עומדים מן הצד.
		ושמא אכן ישנן שתי שיטות בכגון דא, וזה שהיום מדגישים כל כך את "בנפל אויבך אל תשמח" ו"מעשי ידי טובעין בים...", אינו אלא ביטוי לצביעות של ימינו המבקשת כביכול לעדן את ה"פרימיטיביות" של אבות האומה. (פ' בשלח תשנ"ג, תשנ"ט) וראה מש"כ למעלה (יד, כ).
		<b>רש"י ד"ה כי גאה גאה, כתרגומו. דבר אחר, בא הכפל לומר שעשה דבר שאי־אפשר לבשר ודם לעשות כשהוא נלחם בחבירו ומתגבר עליו ...דבר אחר, כי גאה גאה על כל השירות וכו'.</b> למילים "גאה גאה" מביא רש"י שלושה פירושים: (א) לפי אונקלוס המתרגם "אתגאי על גותניא" הפירוש הוא שהקב"ה הראה גאותו ורוממותו על גאים (פרעה). (ב) "גאה" - לשון גבורה - שעשה דבר שאי־אפשר לבשר ודם לעשות (פירוש זה אינו בדפו"ר). (ג) "גאה גאה" מוסב על "אשירה", לאמור: הקב"ה יותר מרומם מכל השירות וכל מה שנקלס בו - עוד יש בו תוספת. ושעור הכתוב: "אשירה לה'" - יכול אני לומר כל השירות לה', ואין חשש שאומר דבר שאין בו. וטעם הדבר "כי גאה גאה" - עולה הוא על כל השירות. ולא כמדת מלך בשר ודם שמקלסים אותו ואין בו. וב"לפשוטו של רש"י" העיר ר' שמואל פ. גלברד: הפירוש הראשון מסביר את כפל הלשון, השני מבאר את הקשר שבין "גאה גאה" ל"סוס ורכבו רמה בים", והשלישי עומד על הרישא של הפסוק. (פ' בשלח תשנ"ח)
	@22ב	<b>רש"י ד"ה עזי וזמרת וגו', ...ואלו שלושה עזי וזמרת של כאן... נקודה בחטף קמץ.</b> רש"י קורא "חטף קמץ" למה שאנו קוראים "קמץ קטן". ראה להלן (יט, כד). (פ' בשלח תשס"ד)
		<b>שם. ...וזמרת דבוק הוא לתיבת ה', כמו לעזרת ה' (שופטים ה, כג) וכו'.</b> וקשה לי, כי אם כן הרי"ש של וזמרת צריכה היתה להיות פתוחה, ולא קמוצה. (פ' בשלח תשמ"ז, תשנ"ב) וראה דברי ר' וולף היידנהיים ב"הבנת המקרא" על אתר שכתב: גם לקמצות הרי"ש מצאנו חברים רבים כמו "ה' מְנָת חלקי" (תהלים טז, ה), "מְנָת שועלים יהיו" (שם סג, יא), "וּלְמִקְצָת הימים" (דניאל א, יח) ואחרים, ככתוב ב"מכלול" (בשער דקדוק הפעלים אבן טז), לכן גם הוא כמשפט.
		<b>"ואנוהו".</b> תניא, "זה אלי ואנוהו" התנאה לפניו במצוות - עשה סוכה נאה, לולב נאה... וכתוב בו לשמו בדיו נאה ובקולמוס נאה, בלבלר אומן וכורכו בשיראים נאים (שבת קלג ע"ב). ושאלתי - קולמוס נאה וכו' למה לי? הרי חשוב לי התוצר המוגמר ולא הכלים שבהם הוא נוצר. וכלום עד כדי כך מרחיקה הדרישה לנוי־לאסטתיות שאפילו המכשירים צריכים להיות נאים? ואמרה ממן שתח' שבכלים־מכשירים נאים קל יותר לעשות דברים נאים. וניכרים דברי אמת. וראה דברי הגאון ר' אשר וייס שליט"א בספרו "מנחת אשר" על ספר שמות סימנים כה-כו (עמ' קסח, קעח).
	@22ג	<b>רש"י ד"ה ה' איש מלחמה, ...וכן (מלכים א' ב, ב) "וחזקת והיית לאיש" - לגבור. ע"כ.</b> וקשה לי, והרי רש"י מבקש לפרש "איש" - בעל, ולא גיבור? והנה כך כבר בדפו"ר. וצ"ע. (פ' בשלח תשנ"ד, תשס"ו) וראה "רש"י השלם" על אתר (הערה 17) שכתב: נראה שיש לפרש דברי רש"י שהגבור מכונה "איש" על שם שהוא <b>בעל</b> הגבורה, וכוונת רש"י היא שהמושג "איש" - בעל, משמש בהרחבה גם לכל לשון חשיבות וגדולה וחוזק, על שם שהוא בעל הדבר. (הערת ר' חזקי פוקס שי')
	@22ו	רש"י ד"ה ימינך... ימינך, ...כשישראל עושין את רצונו של מקום, השמאל נעשית ימין. ע"כ. הלואי וייעשו ויתקיימו דברי רש"י. (פ' בשלח תשנ"ו)
		רש"י ד"ה ימינך ה' נאדרי בכח. רש"י מביא כאן לא פחות מתשע ראיות־דוגמאות, ודומה שאין לזה אח ורע אצלו ועל כן טעון עיון. (פ' בשלח תשמ"ט) והנה בדפו"ר דיבור זה אינו. וב"רש"י השלם" על אתר (הערה 31) העירו בשם ר' אברהם ברלינר (בהקדמת מהדורתו), שסגנון מקראי זה (תקבולת סולמית) שרש"י מביא לו דוגמאות, עמד עליו רשב"ם לראשונה, וכשהיה רש"י מגיע לפסוקים אלו היה קורא אותם "פסוקי שמואל", וזו לשונו שם: כנודע, כלל גדול כָּלַל הרשב"ם, כי יש פסוקים בכתבי הקודש, אשר "חֶצְיָם הראשון אינו מְסַיֵּם את הדיבור, עד שיבוא חציו האחרון וכופלו ומשלים דברו", והוא מביא את כל הפסוקים הבנויים על הדרך הזה (עיין רשב"ם בראשית מט, כב, שמות טו, ו). וברש"י (שמות טו, ו) נמצא פירוש על פי הכלל הזה, ומחברו אומר עליו שהוא "פשוטו של מקרא", ובתור ראיה מובאים כמה פסוקים שהזכירם רשב"ם, ואין ספק שיש כאן הוספה על־פי רשב"ם, שהוסיפה כנראה רש"י בעצמו, ובתחילה היו כתובים ברש"י כל הפסוקים שהובאו ברשב"ם (ומקצתם גם ברמב"ן), וכן מצאתי בכמה כתבי יד, אלא שהמעתיקים הניחו את מקצתם ולא העתיקום. ובאמת מצאנו, שהיה רש"י יודע שהכלל הנזכר הוא כללו של רשב"ם וכי הודה לו, "וכשהיה מגיע לפסוקים אלו היה קורא אותם פסוקי שמואל".
	@22ח	<b>"וברוח אפיך".</b> תרגם אונקלוס: ובמימר פומך. והוא כמסתבר כדי להימנע מהאנשה, כדרכו בקודש. אך לא ידעתי, מה תיקן כאן. (פ' בשלח תשנ"ו) והרי תשובת הרב רפאל בנימין פוזן שי': לסילוק ההגשמה הכפולה שבצירוף "<b>וּבְרוּחַ אַפֶּיךָ</b>" המייחס לבורא אבר־גוף (אַפֶּיךָ, חוטם) ובנוסף גם פעילות פיזיולוגית (וּבְרוּחַ, נשיבת אויר מהנחיריים) תרגם אונקלוס "<b>וּבְמֵימַר פּוּמָךְ</b>"; המרת הנשיבה במושג המופשט "מֵימַר" מסלקת ממילא גם את החוטם. עם זאת "וּבְמֵימַר <b>פּוּמָךְ</b>" (המיוסד על "וּבְרוּחַ פִּיו כָּל צְבָאָם", תהלים לג, ו) תמוה, שהרי המיר אַף בפֶּה, כקושית יא"ר: "ואיך כינה אף בפה ודרכו לברוח מזה?" והניח בצ"ע. ומכיון שכל התירוצים שנאמרו דחוקים, מסתבר שבתרגומי לשון שירה אין אונקלוס נמנע מהגשמה. (מתוך ספר "פרשגן" - ביאור חדש לתרגום אונקלוס - בכתיבה)
		<b>רש"י ד"ה וברוח אפיך, ...כמו רצון מגזרת רצה, וכן חמה מלשון חמימות וכו'.</b> מגמתו של רש"י היא להסביר את יו"ד הרבים שב"אפיך", כאומרו: "...משני נחירים של אף", וכל הדוגמאות הרבות שהוא מביא הן כדי להראות שפעמים רבות הכתוב מדבר כביכול בשכינה דוגמת מלך בשר ודם, ועל כן אין קושי בכך שהדוגמאות בלשון יחיד. (פ' בשלח תשס"א)
		<b>רש"י ד"ה כמו נד, כתרגומו - כשור, כחומה. ד"ה נד, לשון צבור וכנוס, כמו "נד קציר ביום נחלה" (ישעיה יז, יא) וכו'.</b> ולא ידעתי, מה מוסיף רש"י בדיבור השני שאפשר לראות בו ביאור לאונקלוס. ואם תאמר שמתכוון לביאור אחר, למה לו ד"ה חדש, ולא "דבר אחר"? (פ' בשלח תשס"א) וראה הערה 43 ב"רש"י השלם" על אתר שכתב: נראה שאין כוונת רש"י ש"נד" הוא עצמו שם נרדף לכינוס וצבירה, כמו ערימה, אלא ש"נד" הוא כינוי לחומה הנוצרת על־ידי כינוס וצבירה.
	@22ט	<b>רש"י ד"ה אריק חרבי, ...מצינו הלשון מוסב על היוצא - "שמן תורק" (שיר השירים א, ג), "ולא הורק מכלי אל כלי" (ירמיה מח, יא) וכו'.</b> וקשה לי, מה ראיה מפסוקים אלה, שהרי בהם לשונות סבילים, ויחס המושא אל הנושא ברור. (פ' בשלח תשמ"ח)
		וביאור מקורי ראיתי ב"כלי יקר" (בראשית יד, יד) - כי אמר פרעה, אפילו אם אריק חרבי לסלקו מכל וכל (כלומר גם אם לא אהיה חמוש), מכל מקום תורישמו ידי לבד, בלא חרב. (פ' בשלח תשמ"ט)
	@22יא	<b>רש"י ד"ה באלים, בחזקים. כמו "ואת אילי הארץ לקח" (יחזקאל יז, יג), "אילותי לעזרתי חושה" (תהלים כב, כ). ע"כ.</b> קצת קשה ששתי דוגמאותיו של רש"י באות עם יו"ד בין אל"ף ולמ"ד, ולכאורה יו"ד זו היא מן היסוד. (פ' בשלח תשס"ו) והנה גם בתהלים שם, נותן רש"י דוגמא מכתוב ללא יו"ד, וזו לשונו שם: "אילותי - כחי, כמו 'הייתי כגבר אין איל' (תהלים פח, ה), וכמו 'יש <b>לאל</b> ידי' (בראשית לא, כט)". נראה שרש"י נקט בכוונה תחילה דוגמאות אלה, להודיע שאין לחלק בין "איל" ל"אל". (הערת ר' חזקי פוקס שי')
	@22יב	<b>רש"י ד"ה תבלעמו ארץ, מכאן שזכו לקבורה וכו' (מכילתא). ע"כ.</b> המאמר כשלעצמו יפה, שהרי הוא מבטא באורח מעשי את מאמרם ז"ל שאין הקב"ה מקפח שכר כל בריה. אך קשה לתרגמו למעשה - אם כולם (חוץ מפרעה) טבעו, מי קברם? אך לכאורה יש לו חיזוק ממקום קשה אחר שבו מדובר על שלל ים־סוף - אם כולם טבעו, הרי גם תכשיטיהם טבעו עמהם, וכיצד זכו בהם בני ישראל? ולאמיתו של דבר כל העניין נראה לי עכשיו קשה. הרי בני ישראל עברו את ים־סוף, וכדי להבין כל הנ"ל צריך אפוא לומר שהמצרים המתים על מרכבותיהם וסוסיהם נשטפו אל אותו העבר, שם לקחו בני ישראל מה שלקחו, ושם קבר אותם מי שקברם, אולי הרוח.
		וראה בהקשר זה דברי רש"י להלן (כב) "...שעטרו מצרים את סוסיהם בתכשיטי זהב וכסף ואבנים טובות, והיו ישראל מוצאין אותם בים" וכו'. (פ' בשלח תש"ס)
		ורש"י יד, ל (ד"ה וירא ישראל את מצרים מת) כתב, שפלטן הים על שפתו, כדי שלא יאמרו, כשם שאנו עולים מצד זה כך הם עולים מצד אחר רחוק ממנו וירדפו אחרינו. ע"כ. (תש"ס) וראה "משכיל לדוד" שנבלעו בקרקע.
	@22יג	<b>"...עם זו גאלתי".</b> תיבת "זו" קשה, שכן לא ברור, על מה היא מוסבת. וראה "דעת מקרא" שפירושה - אשר, כלומר לא כינוי הרמז לנקבה. ואמנם כן הוא גם להלן (פסוק טז) "עם זו קנית". (פ' בשלח תשנ"ז) וראה חזקוני על אתר.
		רש"י ד"ה נהלת, ...ואונקלוס תרגם לשון נושא וסובל, ולא דקדק לפרש אחר לשון העברית. ע"כ. כלומר תרגם לפי הענין ולא לפי הלשון, כפי שעושה פעמים רבות. (פ' בשלח תש"ן) יש נוסחאות שגרסו באונקלוס "סוברהי", שהוא לשון נושא וסובל - זו הגירסה שעמדה לפני רש"י, אבל בתרגום אונקלוס שלפנינו הגירסה היא: דברהי (לשון מנהיג).
	@22יד	<b>"...שמעו עמים ירגזון".</b> שלא כמו למעלה (בראשית מה, כד), אין תוהים כאן באשר למשמע הפועל רג"ז, ולכאורה זה משום שכאן משמע - פח"ד - ברור מתוך ההקשר. (פ' בשלח תשנ"ה) וראה מש"כ שם.
		רש"י ד"ה ירגזון, מתרגזין. <b>ע"כ.</b> כלומר הכתוב משתמש בזמן עתיד במשמעות הווה. ושיעור הכתוב הוא: כאשר שמעו מיד החלו להיות מתרגזים. (פ' בשלח תשנ"ט)
		<b>"...אחז ישבי פלשת... כל ישבי כנען".</b> ב"ישבי" הראשון הטעימו בעלי הטעמים טפחא וממילא באה כאן פ"א דגושה, ואילו "ישבי" השני מוטעם במרכא וממילא הכ"ף של "כנען" רפויה. מה ראו בעלי הטעמים לעשות כן? (פ' בשלח תש"ן, בתל־אביב) וראה דברי הרב מרדכי ברויאר בספרו "טעמי המקרא בכ"א ספרים ובספרי אמ"ת" (עמ' 109). (הערת ר' חזקי פוקס שי')
	@22טז	רש"י ד"ה קנית, חבבת משאר אומות, כחפץ וכו'. וקשה לי, הרי חיבוב חפץ שכזה הוא תוצאה של קניינו בכסף רב, ולא עצם הקניין. ואילו רש"י בא לבאר את הפועל קנ"ה, כלומר הקניין עצמו. (פ' בשלח תשס"ו) הערת הגר"א נבנצל שליט"א: אדם קונה בכסף רב חפץ שחביב עליו.
	@22יח	<b>רש"י ד"ה לעולם ועד, לשון עולמית הוא, והוי"ו בו יסוד, לפיכך היא פתוחה וכו'.</b> והנה אצלנו הו"ו קמוצה. (פ' בשלח תשס"ו) וב"מנחת שי" הובאה נוסחא שהוי"ו אכן פתוחה. וראה "דברי דוד" שכתב: ואין זו סתירה מה שלא נמצא כן בהרבה חומשים, דמצינו עוד כן ברש"י. הערת הגר"א נבנצל שליט"א: נראה שכוונת רש"י לומר "לפיכך היא" - העי"ן של "ועד" (ולא הוי"ו) בסגול (שהוא כפתח בלשון רש"י) ולא בצירה (שהוא כקמץ בלשון רש"י).
	@22יט	<b>רש"י ד"ה כי בא סוס פרעה, כאשר בא.</b> ומוסיף "שפתי חכמים" (אות ז), והכי קאמר, מפני שבא סוס פרעה, לפיכך ותקח מרים וכו'. לפירוש רש"י על־פי "שפתי חכמים" קשה, שלפני פסוק כ באה פרשה פתוחה, והרי לפי הנ"ל פסוק כ הוא המשכו של פסוק יט. (פ' בשלח תשמ"ז) וראה מש"כ למעלה (ו, כח).
	@22כ	ותקח מרים הנביאה אחות אהרן. חז"ל במסכת מגילה (יד ע"א) מונים את מרים בין שבע נביאות שנתנבאו לישראל, וכך לשון הגמרא שם: תנו רבנן: ארבעים ושמונה נביאים ושבע נביאות נתנבאו להם לישראל... שבע נביאות מאן נינהו? שרה, מרים, דבורה, חנה, אביגיל, חולדה, ואסתר... מרים - דכתיב (שמות טו, כ): "ותקח מרים הנביאה אחות אהרן", ולא אחות משה? - אמר רב נחמן אמר רב: שהיתה מתנבאה כשהיא אחות אהרן, ואומרת: עתידה אמי שתלד בן שיושיע את ישראל. ובשעה שנולד נתמלא כל הבית כולו אורה, עמד אביה ונשקה על ראשה, אמר לה: בתי נתקיימה נבואתיך. וכיון שהשליכוהו ליאור - עמד אביה וטפחה על ראשה, ואמר לה: בתי, היכן נבואתיך? היינו דכתיב (שמות ב, ד): "ותתצב אחתו מרחק לדעה" - לדעת מה יהא בסוף נבואתה. ע"כ. והנה כאן, לאחר השירה הגדולה - הושלמה נבואתה של מרים - הושיע ה"בן" את ישראל. עד עתה, עמדה מרים מרחוק - נסתרת - ועתה, לאחר כמעט שמונים שנה, מוזכר שמה לראשונה. היא לוקחת את התוף בידה ויוצאת ממקום הסתרה. טפוחת ראש נצבה מרים, משך כל השנים הללו, וייחלה לרגע בו תוכל להשיב: הנה נבואתי! היא האמינה באמונה שלמה כי דבר ה' יקום, וכעת משהתייצבו ישראל וראו את ישועת ה' - "ותקח מרים הנביאה אחות אהרן את התף בידה ותצאן כל הנשים אחריה בתפים ובמחלת". (פ' בשלח תשנ"ט) וכך כותב הרב זלמן סורוצקין בפירושו "אזניים לתורה": אחות אהרן - ולא אחות משה? - שהיתה מתנבאה כשהיתה אחות אהרן ואומרת: עתידה אמי שתלד בן, שיושיע את ישראל (מגילה יד ע"א). ולמה הדגישה זאת התורה דווקא במקום הזה? - מפני שרק עתה (אחרי קריעת ים־סוף - הישועה השלמה) נתקיימה נבואתה, וראויה להקרא נביאה.
		רש"י ד"ה ותקח מרים הנביאה, ...דבר אחר, אחות אהרן, לפי שמסר נפשו עליה וכו'. לא מובן לי, מה "דבר אחר" יש כאן, והרי אין זה ביאור ל"ותקח מרים הנביאה" כי אם ל"אחות אהרן". (פ' בשלח תשמ"ז)
		ולגופם של דברים קשה, הרי צרעתה של מרים היתה מאוחרת הרבה יותר (במדבר יב, י), וקצת קשה לומר שהיא נקראת אחות אהרן על שם העתיד לקרות, ואילו שם אינה נקראת כך. (פ' בשלח תשנ"ב)
		אלא ששאלתו של רש"י כלל אינה, היכן נתנבאה, כי אם: מדוע היא נקראת כאן "אחות אהרן", ועל שאלה זו משיב רש"י שתי תשובות. האחת - אחותו בנבואה, כשהיתה אחות אהרן קודם שנולד משה וכו', והאחרת - דבר אחר... לפי שמסר נפשו עליה וכו'. ובאשר לשאלה דלעיל, היכן מסר נפשו עליה, ראה "מלכה של תורה" על אתר בשם "מלאכת הקדש" שמסירת נפשו של אהרן היתה במה שאמר "בי אדני" (במדבר יב, יא), בי ממש תחול מדת הדין, ולא במרים אחותי. (פ' בשלח תשס"ו) וראה מש"כ למעלה (ו, יח).
	@22כב	<b>רש"י ד"ה ויסע משה, הסיען בעל כרחם וכו' (מכילתא).</b> תמונת ישראל התאבים לכסף וזהב ואבנים טובות המצויים כאן קשה היא, שהרי זה עתה "ראתה שפחה על הים מה שלא ראה יחזקאל בן בוזי" (מכילתא בשלח טו, ב). ועוד: מה צורך יש בביזה נוספת זו אחר ששאלו כלי כסף וזהב מיד המצרים ב"ביזת מצרים"? (פ' בשלח תשס"ד) על שאלות אלו משיב הגרא"י קוק בספרו עין אי"ה למסכת ברכות (ח"א אות קיד) אגב ביאורו את תכליתה של "ביזת מצרים", וזו לשונו: עיקר הכונה העליונה של יציאה ברכוש גדול, היה כדי לרומם את רוח העם שניתן בשפל מצב העבדות שנים רבות. בטבע - הושפלה נפשו ואינו מבקש גדולות. על־כן ראוי להרגיל נפשו בבקשות גדולות, כדי שיבא מזה גם כן לשאוף לגדולות במעלות הנפשות והמידות העליונות. ע"כ. כך מבאר הרב את תכלית הביזה ומוסיף כי דבר ה' על שאלת הכלים בא בלשון בקשה ולא בלשון ציווי, להורות שריבוי הממון אינו התכלית, אלא רק אמצעי להרמת רוחם. בהמשך דבריו שם מבאר הרב לשם מה באה הביזה הראשונה אם ממילא לאחר מכן באה ביזה נוספת - גדולה יותר - "ביזת הים", וזו לשונו: ואף־על־פי שהיתה מוכנה להם ביזת הים, כדחז"ל שהיתה גדולה מביזת מצרים, יש לומר שזו גרמה הרדיפה שלהם, כדחז"ל "אמרו לוקינו ונוטל ממונינו" (מכילתא שמות יד, ה). או היה צריך גם־כן רוממות הנפש לקבל שפע המעלה של גילוי שכינה שעל ים־סוף, כדחז"ל, "ראתה שפחה על הים" כו'. ע"כ. נמצא אם כן, שמלבד המטרה הגדולה שבהרמת רוחו של עם העבדים, היה צורך למלא שתי מטרות נוספות, שבגינן באה הביזה הראשונה: (א) לגרום למצרים שירדפו אחרי בני ישראל. (ב) הכשרת נפשם של ישראל לקבל את גילוי השכינה המופלא שעתיד היה לבוא על הים.
		על סיבת התעכבותם של ישראל כתב רש"ר הירש על אתר, כי לא יכלו ישראל להפרד מגילוי השכינה לו זכו, ועל כן חפצו להשאר שם עוד ועוד. מה גם שלפניהם מחכה דרך של מדבר שממה, ומדוע יעזבו מקום מופלא זה בו קיבלו מחסה ומגן על ידי ה' יתברך וילכו אל היפוכו, וזו לשונו: "ויסע משה - ביטוי זה אין לו אח בכל שאר המסעות, ומשמעו שהיה צורך בדחיפה גדולה מן הרגיל כדי להניע אותם לשאת את רגלם משפת ים־סוף. אמת, די היה בניסים שראו על הים ובגבורת ה' שחזו שם בעיניהם, לעצור את רוחם ואת נפשם במקום הזה לאורך ימים. והרי עתה היה עליהם לנסוע מן המקום הזה, מקום שה' בכבודו ובעצמו נתן להם מחסה ומגן, אל אותו המדבר המתואר כנורא וכשומם בין המדבריות. לכן גם הביטוי: 'ויצאו' - הם עזבו מקום מחסה המוגן מסביב, ויצאו אל היפוכו". וראה דברי הגרי"ם חרל"פ בספרו "מי מרום" (ח"ה נימוקי המקראות) שכתב: אין זה (ההתעכבות לשם ביזת הים) סותר למה שכתב הזוהר (פרשת בא דף ס ע"א) שלא רצו ללכת מן הים מפני התגלות השכינה שהיתה שם, דהנה אמרו חז"ל (שבת צב ע"א): "אין השכינה שורה אלא על חכם, גבור ועשיר", ואף שטבע הדברים הוא שהעשירות מביאה לידי שכחת ה'... אין זה אלא מצד קלקול העולם, אבל לפי הסדר הנכון, מצד תיקונו של עולם, הדבר הוא להיפך, שדווקא על־ידי ריבוי העשירות וההרחבה, מגיעים לידי דבקות יותר עליונה בה' ולמדרגות יותר נשגבות בנבואה וכו'. עיי"ש. (הראני ר' גרשון באס שי')
		<b>"...אל מדבר שור".</b> תרגם אונקלוס: למדברא דחגרא. עדיין לא ברור לי, אימתי אונקלוס מתרגם שמות גיאוגרפיים ואימתי לא. וצריך לשאול את ר' רפאל בנימין פוזן שי'. (פ' בשלח תשנ"ז) והרי תשובתו: שמות גיאוגרפיים נמסרים בתרגום אונקלוס בארבע דרכים: (א) בהעתקת השם העברי ללא שינוי; (ב) במסירת השם העברי בתצורתו הארמית כגון "ירדן" - "ירדנא"; (ג) בתרגום אגדי־מדרשי כגון "בין פארן ובין תֹּפֶל ולבן" (דברים א, א) - "בְּפָארָן אִתַּפַּלוּ עַל מַנָּא"; (ד) בזיהוי המקומות באמצעות שמות שנהגו בימיו. וכבר הבחין רמב"ן בתופעה זו (בראשית מא, מה).
		רוב המקומות שבפרשת מסעי בני ישראל (במדבר לג) וכן תחומי הארץ (שם לד, ג-יב) מתורגמים בדרך הראשונה. גם שמות גיאוגרפיים שבתוך ארץ ישראל נמסרים בשמם המקראי כגון "שכם" (בראשית יב, ו), "באר שבע" (שם כא, לא), "חברון" (שם כג, ב) ודומיהם. אבל בשני אזורים הסמוכים לארץ ישראל - באזור שמן הירדן מזרחה שהוכר על ידי יהודי בבל, ובאזור המדבר שבין ארץ ישראל למצרים או במצרים עצמה - מעדיף אונקלוס לתרגם שמות מקראיים כדרך שנקראו בפי דוברי הארמית בימיו, כדי לאפשר ליהודי הגולה להבין את הרקע הגיאוגרפי של המקרא. ממזרח לירדן, כגון: "חִדֶּקֶל" (בראשית ב, יד) - "דִּגְלָת"; "ארם נהרים" (שם כד, י) - "ארם דעל נהר פרת"; "אַרְגֹּב" (דברים ג, ד) - "טְרָכוֹנָא"; "הַבָּשָׁן" (במדבר כא, לג) - "מַתְנַן"; "אֲרָרָט" (בראשית ח, ד) - "קַרְדּוּ". וכן מדרום, בואכה מצרים: "חֲצֵרִים" (דברים ב, כג) "רְפִיחַ"; "צֹעַן מצרים" (במדבר יג, כב) "טַאנֵיס דְּמִצְרָיִם". (מתוך ספר "פרשגן" - ביאור חדש לתרגום אונקלוס - בכתיבה)
	@22כג	<b>"...על כן קרא שמה מרה".</b> ולא ידעתי, על מה מוסב כינוי הנקבה "שמה". (פ' בשלח תשס"א, מלון מוריה־שרתון, תל־אביב)
	@22כד	...וילֹנו העם על משה. בפועל זה יש משום שלילה, ולא ידעתי למה זה מגיע כאן לבני ישראל. בסך הכל שאלו "מה נשתה", וכי מה ישאלו אחרי ג' ימים בלא מים? כלום זו תלונה? אבל ראה רש"י בפסוק הבא ד"ה ושם נסהו, וראה "שפתי חכמים" שם (אות נ). ועם זאת קשה. (פ' בשלח תשנ"ז) וראה דברי אברבנאל על אתר שכתב: ואמר "וילונו העם על משה לאמר מה נשתה", להגיד שלא הכעיסוהו בדברים רעים ולא אמרו לו תנה לנו מים לשתות, לפי שהיו עדיין עיניהם מלאים מיכולת השם וחסדיו אשר עשה עמהם להפליא בים, ולכן לא דברו בזה דיבור שלא כהוגן בפעם ההוא ולא היתה תלונתם על צד התרעומת, אלא כאומר: אדוננו הביטה וראה במים האלו מה נשתה מהם כי הם מרים ועבים וגסים ואינם ראויים לשתות. ולכך לא נענשו על התלונה הזאת. גם משה רבנו ע"ה כשזכר להם עוונותיהם במשנה תורה אמר "ובתבערה ובמסה ובקברות התאוה מקציפים" וגו' (דברים ט, כב) - לא זכר מרה לפי שבמרה כהוגן שאלו, כיון שסבלו צמאון שלשת ימים בימי הקיץ ואחר כך מצאו מים מרים וכו'.
	@22כה	רש"י ד"ה שם שם לו, ...שבת ופרה אדומה ודינין. ע"כ. וקשה לי, מה עניין יש ללמדם לבני ישראל דיני פרה אדומה לפני דיני טומאה וטהרה שניתנו להם בסיני? והנה בגמרא (סנהדרין נו ע"ב) ישנה ברייתא לפיה ניתנו להם במרה מלבד ז' מצוות דבני נח "דינים ושבת וכיבוד אב ואם", ואלו במכילתא על אתר ישנה מחלוקת - "חוק, זה שבת, ומשפט, זה כיבוד אב ואם, דברי רבי יהושע. רבי אלעזר המודעי אומר, חק אלו עריות... ומשפט אלו דיני אונסין ודיני קנסות ודיני חבלות", ופרה אדומה אינה נזכרת כלל.
		ובעל "דבק טוב" כותב שהיתה לרש"י גזירה שווה "חק" "חק", ושם בהגהות הוא נותן טעם, לנתינת פרשת פרה אדומה דווקא בהזדמנות זו - "לקרב אל שכלם במופת, שאף על פי שהפרה מטמאה כל העוסקים בה, תוכל לטהר, שהרי העץ היה סם המות, כמאמר חז"ל, מכל מקום מתקו המים ממנו". וראה אצל ר' חיים דב שעוועל מקור לרש"י - סדר עולם זוטא, שם כתוב: "בשנת ב' אלפים תמ"ח לבריאת העולם... באותה שנה בחודש השני נתנו לישראל במרה מקצת פרשיות של תורה שיתעסקו בהם, שבת ופרה אדומה ודינים" (וראה "תורה שלמה" אות רפט שם מצויינת השערה שמאן דהוא הגיה לשון סדר עולם על־פי רש"י כאן). (פ' בשלח תשמ"ב, תשנ"ו מוצא).
		ובשבת אמר לי שכני ר' יהודה גרינשפן שי' דבר פשוט - אצל רש"י היה כתוב: וכ"א (כיבוד אב), ואצל ה"בחור הזעצער" התחלפו כ"ף בפ"ה ואחר כך בא מישהו ופתר פ"א - פרה אדומה. וזה אפשרי ואף סביר, ואכן בדומה לכך כתב בעל "תורה תמימה" על אתר (אות לו). והנה בדפו"ר כתוב: ...שבת ופרה אדומה ודינין. וראה אצל "יוסף הלל", שרש"י בא כאן לפרש רק, מהם חוק ומשפט. (פ' בשלח תשס"ג) וראה מש"כ להלן (כד, ג). גם שם הזכיר רש"י פרה אדומה, ואמנם אין לכך מקור במקורות חז"ל שלפנינו, מכל מקום מצאנו מקור לדבר בפיוטו (קדושת אצולת אומן לפרשת פרה) של רבי אלעזר הקליר: "ממרה חוקה גזר...", ויתכן שזהו מקורו של רש"י (פיוט זה של רבי אלעזר הקליר נאמר מדי שנה בפרשת פרה על־ידי בני אשכנז וצרפת. רש"י הכיר היטב פיוטים אלו, ואף ביאר לתלמידיו דברים מוקשים שבפיוטי הקליר, כמובא במבוא ל"ערוגת הבושם" עמ' 6. פיוטי הקליר מיוסדים על דברי חז"ל, ואם הקליר כתב כן ודאי נמצא מדרש כזה לפניו - הערת ר' חזקי פוקס שי'). וקשה לומר שמדובר בטעות סופר, שכן כדברי רש"י יש גם ברמב"ן על אתר ובספר דברים (ה, יא), וכן באור זרוע (הלכות ערב שבת סי' יא) ובראשונים נוספים. וראה "נחלת יעקב" שכתב: ומכל מקום דברי הרב הם קרובים לפשט, ודעתו רחבה, בודאי מצא כן באיזה מדרש. וראה פני יהושע (ברכות ה ע"א ד"ה אמר) שמה שנצטוו ישראל על פרה אדומה במרה, אף־על־פי שלא היה אז בידם לקיימה, הכוונה שנצטוו רק מצד עצם הלימוד, ללא הקיום. (הראני יעקב קפלן שי'. וראה "מרגליות הים" על סנהדרין נו ע"ב אות כו - הראני ר' גרשון באס שי')
		<b>רמב"ן... וכן ביהושע נאמר, "ויכרת יהושע ברית לעם ביום ההוא, וישם לו חק ומשפט בשכם" (כד, כה), אינם חוקי התורה והמשפטים, אבל הנהגות ויישוב המדינות, כגון תנאים שהתנה יהושע, שהזכירו חכמים. ע"כ.</b> יש כאן בדברי רמב"ן הפרדה מעניינת בין משפטי התורה והלכות חברה. (פ' בשלח תשמ"ד)
		ואולי אפשר לקשור דבריו אלה לדבריו לפסוק "ועשית הישר והטוב" (דברים ו, יח), "...לפי שאי־אפשר להזכיר בתורה" וכו'. כלומר, ענינים אלו צריכים להסתדר על־פי הסכמה כללית וכדו'. (פ' בשלח תשנ"ז)
	@22כו	<b>רש"י ד"ה לא אשים עליך, ...וזהו איזון מצוות וכו'.</b> ולא ידעתי, איזון מצוות מהו, וכאילו זה מונח מקובל וידוע. וב"מקראות גדולות" ובדפו"ר ליתא. (פ' בשלח תשמ"ז, תשס"ג)
	@22כז	רש"י ד"ה ושבעים תמרים, כנגד שבעים זקנים. ע"כ. וקשה, הניחא הדיבור הקודם - "שתים עשרה עינות מים, כנגד שנים עשר שבטים נזדמנו להם", הרי זה פותר בעיה ארגונית, כיצד להשקות עם רב בלא תור אין סופי, אבל דיבור זה (שמקורו במכילתא) "ושבעים תמרים, כנגד שבעים זקנים", למה? והרי הזקנים פעלו כגוף אחד ולא שופטים בודדים איש תחת דקלו, כלומר כסנהדרין, ולמה אפוא פיזור זה? (פ' בשלח תשמ"ז, תשנ"ב, תשנ"ד)
		ושאלתי עצמי מנין המספר שבעים, והרי לפי החשבון של ששה לשבט בהכרח שזהו מקום למחלוקת. ואמר לי ר' יהודה קיל שי' שהיו ע' ראשי משפחות (לרבות חמש מבנות צלפחד), ועל זה שאלתיו מיניה וביה מאלדד ומידד, כלומר החשבון הוא לפי ששה לשבט, ולא השיב.
		לכאורה יש לשאול יתרה מזו - כל הענין של המעיינות ושל התמרים, מה בא להשמיענו? והרי לא בכל חניה מסופר לנו, כיצד שתו. ועוד: והרי היתה בארה של מרים, ולשם מה אפוא י"ב מעינות, ודווקא ורק באילים? (פ' בשלח תש"ס) וזו לשון המכילתא (טו, כז): מגיד הכתוב שאותו מקום מהולל במים מכל המקומות, תדע שכן שהרי היו שנים עשר מבועין ולא סיפקו אלא לשבעים דקלים. כיון שבאו ישראל ושרו עליהם ששים רבוא בני אדם וסיפקו להם ולנו ושנו ושילשו... דברי רבי יהושע. רבי אלעזר המודעי אומר: כיון שברא הקב"ה את עולמו, ברא שם שנים עשר מבועין כנגד שנים עשר שבטי יעקב ושבעים תמרים כנגד שבעים זקנים. ע"כ. וראה רמב"ן על אתר וביאורו של רבנו בחיי על דרך הנסתר. וראה דברי רבי אברהם וינברג מסלונים בפירושו "באר אברהם" על המכילתא (עמ' רצו אות מ) שכתב: בתחילת בריאת הארץ היתה הכוונה לפני השי"ת אשר יהיה נברא כאן י"ב עינות מים ושבעים תמרים לרמז על חביבות בני ישראל, שהם י"ב שבטים וביניהם שבעים זקנים, וזהו דאומר טעם מאי שנה זאת בכאן דווקא, הראם רמז החיבוב הזה, הוא זה מה שחנו והיו לומדים וחוזרים את כל דברי התורה מה שקיבלו במרה, והתורה היא נמשלה למעיינות מים, והצדיקים נמשלו לתמרים, כמאמר הכתוב "צדיק כתמר יפרח" (תהלים צב, יג). (הראני הרב איתן שנדורפי שי')
@11טז	@22א	<b>רש"י ד"ה בחמשה עשר יום, ...לפי שבו ביום כלתה החררה שהוציאו ממצרים וכו'.</b> חררה זו אינה מרכיב חדש בדברי־האוכל שהוציאו ממצרים, וכפי שכתב רש"י למעלה (יב, לט ד"ה עגת מצות): חררה של מצה. וקשה לי: למעלה נאמר "וגם צדה לא עשו להם" (יב, לט), והנה הביאו עמהם אוכל שהספיק לחודש ימים. ואם בדרך נס הספיק להם מה שהוציאו, למה הופסק נס זה עכשיו - כדי ליתן מקום לנס אחר? (פ' בשלח תשנ"ד)
	@22ב	<b>"וילונו... בשבתנו על סיר הבשר".</b> הקרי והכתיב שבמילת "וילונו" וכן ציון "סיר הבשר" עליו ישבו במצרים, הביאו שניים מרבותינו האחרונים להניח כי התרעומת החלה על־ידי מיעוט מרושע - דתן ואבירם, האספסוף או הערב רב, ולא על־ידי "כל עדת בני ישראל", וכה דבריהם: "משך חכמה" (טז, ב) כתב: וילונו כל עדת בני ישראל על משה - כתיב "וילינו", שהאספסוף ערב רב הלינו את "עדת בני ישראל לאמר וכו' מי יתן מותנו וכו' בשבתנו על סיר הבשר". ע"כ. ו"אור החיים" הק' (טז, ג) כתב: "בשבתנו על סיר" וגו' - מכאן אתה למד כי מדברי לשון הרע זה הם אותם שלא היו עליהם עול סבלות מצרים והם השוטרים, כי המעונים סובלי עול הגלות לחמא עניא אכלו במצרים. ואולי שהם הרשומים ברשע הוא דתן ואבירם.
	@22ג	<b>"מי יתן מותנו ביד ה' בארץ מצרים".</b> בדברי המפרשים המבארים טענה זו מוצאים אנו הדגשות שונות. חזקוני מבאר: מותנו ביד ה' - מתת עצמנו בעתנו, ולא יתקצרו ימינו ברעב. ור"ע ספורנו מבאר: אם היה האל יתברך חפץ להמיתנו, היה טוב לנו שימיתנו שם בעודנו שבעים. חזקוני מדגיש את הדאגה לקיצור ימים, ואילו ר"ע ספורנו מדגיש את תחושת הרעב. (פ' בשלח תשנ"א)
		בשבתנו על סיר הבשר באכלנו לחם לשבע. דרש רב עוירא (סוטה יא ע"ב), בשכר נשים צדקניות שהיו באותו הדור נגאלו ישראל ממצרים. בשעה שהלכו לשאוב מים, הקב"ה מזמן להן דגים קטנים בכדיהם ושואבות מחצה מים ומחצה דגים וכו'. הרי לך שהאמור כאן ("סיר הבשר") הוא לשון גוזמה. ואולי זה שייך לתופעה הידועה של זכרון סלקטיבי השואף ליפות את העבר ולשכוח את השלילה שבו. (פ' בשלח תשמ"ג) וראה דברי נחמה ליבוביץ בעיוניה לספר שמות עמ' 193.
		ואם אמנם זוהי בקשתם של בני ישראל כדברי רש"י להלן (ז ד"ה ובוקר וראיתם), יהיה זה קצת תמוה שביקשו את המותרות - הבשר, לפני שיבקשו את העיקרי - הלחם. (פ' בשלח תשל"ח) וראה "אור החיים" הק' על אתר שכתב: בשבתנו על סיר הבשר - זו כת הפריצים, שבהם התחיל הכתוב בדברים אלו, כי בקלקלה מתחילין מן הצד, ואחר כך אמר "באכלנו לחם לשובע" כנגד התובעים לחם לאכול, כי היו רואים עצמן בארץ לא עבר בה איש, ולא היו מושלים ברוחם להמתין עד שיתן להם רבם מנתם. וראה "העמק דבר" על אתר.
	@22ד	<b>רש"י ד"ה למען אנסנו הילך בתורתי, ...שלא יותירו ממנו וכו'.</b> ואולי נסיון זה הוא בדומה לדברי בעל "ספר החינוך" במצוה שלא להותיר מבשר הפסח: ...כדרך מלכים ושרים שאינם צריכים להותיר וכו', כלומר הענין הוא להפוך עם עבדים לעם מלכים. (פ' בשלח תשל"ט) והנה הפרשנים על אתר הבינו נסיון זה באופנים שונים:<b> רש"י</b> - הישמרו ישראל את המצוות התלויות במן - לא יותירו, לא יצאו בשבת וכו'. <b>רמב"ן</b> - היאמינו בה' על אף הקושי שבאכילת מזון זר וקצוב מתוך צמצום. <b>רשב"ם ורש"ר הירש</b> - היבטחו בה' שיתן להם מזונותיהם. <b>ספורנו</b> - היעבדו את ה' גם מתוך חיי עושר והרחבה. <b>אור החיים הק'</b> - הילכו בדרך התורה גם בהיותם פנויים מכול.
		אכן מסימני העבדות הוא זה שלא העלו על דעתם לאכול מן המקנה שהביאו עמהם (ראה רש"י להלן פסוק ח ד"ה בשר לאכל). (פ' בשלח תשמ"ה)
	@22ה	<b>רש"י ד"ה משנה, ...אומר אני, אשר יביאו והיה משנה - לאחר שיביאו, ימצאו בו משנה במדידה על אשר ילקטו וימדדו יום יום, וזהו "לקטו לחם משנה" (פסוק כב), בלקיטתו היה נמצא לחם משנה. וזהו וכו'.</b> לדברי רשב"ם על אתר ברור הדבר - פשוט מצאו שני עומר כל אחד, ולא כביתר הימים. אבל לרש"י כאן לא ברור, אימתי התברר להם שבידיהם לחם־משנה - אם בשעת הלקיטה או בשעת המדידה - וכאילו רש"י סותר בסיפא את שאמר ברישא, מלבד מה שפירושו מתעלם מן האתנחתא. אבל להלן (כב) על הפסוק "לקטו לחם משנה", דברי רש"י מפורשים: "כשמדדו את לקיטתן באהליהם מצאו כפלים". (פ' בשלח תשמ"ז)
	@22ו	רש"י ד"ה ערב, כמו לערב. ע"כ. איני יודע, מה מפורש עתה יותר מאשר בלי הערה זו. וקשה מזה - לכאורה היה רש"י צריך לומר כך, אם אמנם זה נחוץ, גם בפסוק הבא: "ובקר" - כמו ולבקר. (פ' בשלח תשס"ו)
	@22ח	<b>"ולחם בבקר".</b> הרבה תהיתי באשר למשמע התיבה "לחם". בפשטות משמעותה דבר מאפה מאחד מחמשת מיני דגן, אשר לו נתייחדה ברכה מיוחדת משום חשיבותו, ראה רש"י להלן (ח ד"ה בשר לאכל) "...שאי אפשר לו לאדם בלא לחם", והנה קרוב למחצית האנושות, הסינים ועוד אסיאתיים רבים כלל אינם מכירים מאפה שכזה, וכאילו התורה מתעלמת מהם.
		רק עתה שמתי לב שמשמע "לחם" אינו יכול להיות מאפה כנ"ל, שהרי המן נקרא לחם, ובוודאי לא היה מחמשת מיני הדגן ולא ירד מן השמים כשהוא אפוי. צריך לומר שלחם פירושו המאכל העיקרי של האדם, שכל היתר רק מתלווה אליו ומשלים אותו. אלא שלפי זה צריך היושב בסין וקיבל את אורח החיים של המדינה, לברך "המוציא לחם" על אורז, וכזה לא שמענו.
		מכל מקום מתחזקת דעתי הנ"ל בדברי רמב"ם בהלכות ברכות (א, ג) שהנאפה מה' מיני הדגן נקרא פת (ולא - לחם), וכן הוא גם בשו"ע הלכות ברכות (סי' קסז) שאף הוא מדבר בפת ולא בלחם. (פ' בשלח תשס"ו)
		וראה פסוקים כמו "כי אם הלחם אשר הוא אוכל" (בראשית לט, ו), "ויאכל לחם" (לעיל ב, כ), "כי לחמנו הם" (במדבר יד, ט), בהם בוודאי אין משמע המלה "לחם" במובן הצר. (פ' יתרו תשס"ו) וראה ערך אורז באנציקלופדיה תלמודית (כרך א), שם סוכמו השיטות בגמרא (ברכות לז ע"א) הדנות בברכתו של האורז במצבים שונים, וכך נאמר שם: הכוסס את האורז, היינו שאכלו חי, מברך בורא פרי האדמה. טחנו ואפאו ועשאו לחם... נחלקו בגמרא, וארבע דעות בדבר: (א) לרבי יוחנן בן נורי, שמין דגן הוא, מברך עליו בתחילה המוציא ולבסוף שלש ברכות; (ב) להסוברים שמין קטניות הוא, בכל זאת יתרון לאורז על קטניות, שכן הוא משביע וסועד את הלב ולכן נקרא מזון, ולרבן גמליאל מברך עליו בתחילה בורא מיני מזונות ולבסוף ברכה־מעין־שלש; (ג) לחכמים מברך בתחילה בורא מיני מזונות ולבסוף... בורא נפשות רבות; (ד) לרב ושמואל אין יתרון באורז על שאר מיני קטניות שעשאן פת, ומברך בתחילה שהכל נהיה בדברו, ולבסוף בורא נפשות רבות. קצת מהגאונים פסקו כרב ושמואל, אבל נחלקו עליהם הראשונים, ופסקו כחכמים שבתחילה מברך בורא מיני מזונות ולבסוף בורא נפשות רבות, וכן פסקו כל האחרונים. (וראה טור שו"ע או"ח רח, ז).
	@22יב	<b>"שמעתי את תלונת בני ישראל דבר אלהם לאמר" וגו'.</b> ולא ידעתי לשם מה באה תגובה נוספת זו של הקב"ה על התגובה שלמעלה (ד-ה), ובמה הוחמר המצב עתה - "שמעתי את תלונת" - לעומת קודם. (פ' בשלח תשמ"ט) וראה דברי רמב"ן על אתר שכתב: זה הדיבור כבר אמרו משה לישראל, אבל נשנה... כי מתחילה אמר (ה') "הנני ממטיר לכם לחם" (פסוק ד), כעושה עמהם חסד ברצונו או לזכותם, ועתה הגיד כי נחשב להם לעוון, ובעבור התלונה יעשה עמהם כן.
	@22יג	<b>"ויהי בערב ותעל השלו" וגו'.</b> תמיהני, למה זה הכתוב וגם מפרשיו מרבים לדבר במן, אך מקצרים ביותר בכל הנוגע לשׂלָיו, והרי לכאורה אין בהופעתו של השׂלָיו נס פחות מזה שבירידת המן, ואין הכתוב מפרט, כמה מותר לאסוף, שצריך לשחוט אותו וכי צריך להכינו לשבת וכדו'. ואף אין הכתוב מזכירו בין הנסים שנעשו לישראל במדבר. (פ' בשלח תשמ"ז) לשאלה זו נדרש ר"י אברבנאל על אתר וכתב: והנה לא ציוה השם יתברך אותם דבר באכילת הבשר לא מהשחיטה ולא מהלקיטה והכמות. לפי שבענין הלחם שהיה מזון הכרחי להם ואלהי מצד עצמו תקן בענינו תנאים ומצוות, אבל הבשר שהיה לשכך תאוותם וזוללותם לא באו עליו מצוות כלל.
		עוד יש לשאול, מה בין שׂלָיו זה שבכאן וזה שבקברות התאוה (במדבר יא, לא-לג), עד מתי נמשך ומדוע הפסיק. וראה מה שכתבתי שם. (פ' יתרו תשמ"ח) רמב"ן (טז, יב) כתב שהיה השׂלָיו עמהם מן היום ההוא והלאה כמו המן. וכן ברבנו בחיי. לעומתם כתב האברבנאל שהשׂלָיו שניתן להם במקום הזה מיד נפסק ולא אכלו ממנו כי אם אותו הערב בלבד.
		ור' רפאל בנימין פוזן שי' הראה לי מאמר יפה של הגרי"ד סולוביצ'יק "אוכלי מן ואוכלי שׂלָיו" (נדפס בתוך: "מסלול", כפר אליהו תשל"ו), אבל הוא דן שם רק בשׂלָיו "השני". (פ' יתרו תשמ"ח)
		וראה גמרא יומא (עה ע"ב) ד' מיני שׂלָיו, ואין מוזכר שם כל גנאי, ולכאורה להיפך. וראה גם תהלים (עח, כז), וגם שם אינו לגנאי. מה שאין כן ברש"י־מכילתא לפסוקים ז-ח. ובדברי רמב"ן כאן, קשה מה שאומר: "והפרשה תפרש ותאריך בענין המן, כי כל מעשיו הם נפלאים, ותקצר בענין השׂלָיו, 'ויהי בערב ותעל השלו' (פסוק יג), כי הוא (השׂלָיו) בנוהג שבעולם", כלומר בהבאת השׂלָיו לא היה נס. (פ' בשלח תשנ"ו)
		<b>רש"י ד"ה היתה שכבת הטל, ...והרי הוא כמונח בקופסא. ע"כ.</b> ועתה אני משתאה, מה שבחה של קופסא זו שהמכסה שלה נעלם מאליו - "ותעל שכבת הטל" (יד), כלומר אין תוכנה של הקופסא נשאר משומר כרצון בעליה. (פ' בשלח תשס"א, מלון מוריה־שרתון, תל־אביב) מקור דברי רש"י בספרי (בהעלותך פט), וזו לשון הספרי: "וברדת הטל" (במדבר יא, ט) - מלמד שהיה יורד על האסקופים ועל המזוזות, יכול יהיו אוכלים אותו מטונף ומלוכלך, תלמוד לומר "והנה על פני המדבר דק מחוספס", כגליד היה יורד תחילה ונעשה לארץ כמין אסקוטלא, והמן יורד עליו, ומשם היו ישראל מלקטים ואוכלים. הרי למטה, אבל למעלה, יכול יהיו השקצים והזבובים שוכבים עליו, תלמוד לומר "ותעל שכבת הטל" (למעלה פסוק יד), מלמד כאילו מונח בתוך דלוסקמא.
	@22יד	<b>רש"י ד"ה ותעל שכבת הטל וגו'. כשהחמה זורחת, עולה הטל שעל המן... ורבותינו דרשו, שהטל עולה מן הארץ באויר, ובעלות שכבת הטל נתגלה המן וראו "והנה על־פני המדבר" וגו'.</b> ולא ידעתי, מה הבדל יש בין דברי רש"י ובין דרשת רבותינו שהוא מביא. ו"שפתי חכמים" מבקש למצוא הבדל (אות ט), אך לא הבחנתי בו. (פ' בשלח תשמ"ו)
		וקשה לי, מאי נפקא מינה בעיני רש"י ז"ל בעניין זה בין מים ובין טל, ומעניין אם נסיון כזה אכן מצליח. שאלתי את חתני יחיאל שי' והחזיר לי בשאלה, לכאורה בדין, מאי נפקא מינה בין מים לטל במשקין המכשירין לקבלת טומאה, שצריך למנותם בנפרד. (פ' בשלח תשמ"ח) על כך השיב ר' חזקי פוקס שי': יתכן שחכמים חששו שאם ימנו אך ורק 'מים' ולא 'טל', עלולים אנשים לטעות ולחשוב שרק מי גשמים או נהרות וימים מכשירים לקבל טומאה, אבל טל שבדרך כלל אין בו אלא לחלוחית בלבד ואיננו מרטיב - לא יכשיר. כלומר אין כאן אמנם חילוק מהותי בהגדרתם של מים לעומת טל, אבל יש כאן חילוק בדעתם של בני אדם.
		יפה פירש דיבור זה ר' שמואל פ. גלברד ב"לפשוטו של רש"י". לפי באורו, פירושו הראשון של רש"י הוא, ששכבת הטל עלתה מן הארץ לקראת החמה. הקושי בפירוש זה הוא שלפי זה משמעותה של המלה "ותעל" שבפסוקנו הפוכה ממשמעותה בפסוק הקודם (כאן "ותעל" משמעו: נעלם והלך, ושם: הגיע ונשאר). נראה שמסיבה זו מביא רש"י דברי חז"ל, לפיהם הכתוב בא להשמיענו חיבתם של ישראל, שהקב"ה משנה סדרי בראשית בשביל טובתם (ראה לשון חז"ל שם - שמות רבה לח, ד), ובדומה לפסוק הקודם, אף כאן "ותעל" משמעו: עלה וכסה את המחנה. הטל עלה מן האדמה לאויר העולם, וכך התגלה לבני ישראל, וראו "והנה על פני המדבר" וגו'. והנה גם הוא התעלם מן השאלה הקשה באשר לניסוי הפיזיקלי שרש"י מציג. (פ' בשלח תשנ"ב)
	@22טז	<b>"לקטו ...איש לפי אכלו, עמר לגלגלת".</b> לכאורה הרי זה תרתי דסתרי - "לפי אכלו", כלומר המידה האישית השונה מאדם לאדם, ואילו "עמר לגלגלת" הוא מידה שוה לכול. ומעין זה גם להלן (פסוק יח). (פ' בשלח תשנ"ח)
		וראה ב"דעת מקרא" האומר בפשטות ש"עמר לגלגלת" הוא פירושו של "לפי אכלו". (פ' בשלח תשס"ה) ו"העמק דבר" פירש "איש לפי אכלו" - לפי הרגל אכילתו, דק מחוספס או דק ככפור.
	@22יט	<b>"איש אל יותר ממנו עד בקר".</b> בטעם איסור זה כתב מלבי"ם כאן: שיבטח אדם בה' שיתן לו מזונו יום יום, וכל מי שיש לו מה לאכול היום ואומר מה נאכל למחר, הרי זה מקטני אמנה... ועל כן ציוה שלא יותירו ממנו עד בקר, שאם יותיר שידאג שיום מחר לא ימצאהו, הרי זה מקטני אמנה. (פ' בשלח תשנ"ג)
	@22כ	<b>רש"י ד"ה ויותרו אנשים, דתן ואבירם (תנחומא שמות י).</b> מכיון שאין הכתוב מזהה את העבריינים, נוקט המדרש את הכלל "תולין קלקול במקולקל", וכדברי ר' דב רפל שי' - כדי לצמצם את מספרם של עושי הרע. (פ' בשלח תשנ"ג)
		וראה "שפתי חכמים" (אות מ) המוצא רמז במלה "אנשים" הרומזת לשני אלה, כמו המלה "נצים". ובזה אפשר להשיב על השאלה, למה אין מזהים את עושי הרע שבפסוק כז - "יצאו מן העם ללקט" והוא משום ששם אין רמז, ולכאורה לא די בכלל "תולין קלקול" וכו'. (פ' בשלח תשנ"ו)
		והנה שאלני ר' מנחם מנדל וינברגר שי', למה כאן קצף משה רבנו ע"ה, ואילו על מעשה הלקיטה בשבת לא קצף, ואילו הקב"ה הקפיד שם (פסוק כח) ולא הקפיד כאן. (פ' בשלח תשס"ד) וראה "משך חכמה" (טז, כ) שמשה ביקש להראות את גדלותו של עם ישראל הבוטח בה' ומלקט רק את הנצרך לו לאותו היום, ומשנכשלו והותירו והעלה הנותר תולעים, נחל משה אכזבה גדולה, כי מעתה ילקטו רק את הנצרך מחמת שיודעים כי אם יותירו יעלה הנותר תולעים ולא מחמת בטחונם בה', לכן קצף עליהם משה. אבל ה' לא קצף עליהם כיון שמתוך כשלונם זה התגדל נס השבת - בכל יום ויום היה הנותר מעלה תולעים, אבל לא כן ביום השבת. בלא כשלונם לא היו עומדים על גודל קדושת השבת.
		<b>רש"י ד"ה ויבאש, הרי זה מקרא הפוך, שבתחילה הבאיש וכו'.</b> לא ידעתי, מה פירוש: מקרא הפוך. ויתרה מזו. למה אין רש"י רואה כאן נס - כפי שהוא רגיל לראות - שהיתה כאן מציאות הפוכה, כלומר שבאמת התליע תחילה ורק אחר כך הבאיש. (פ' בשלח תש"ס) וראה "נימוקי רש"י" לרבי חיים הירשנזון על אתר שציין ש"מקרא הפוך" הוא אחד מל"ב מידות של רבי אליעזר בנו של רבי יוסי הגלילי - "מוקדם שהוא מאוחר בענין", שהיא המידה הל"א (הערת ר' חזקי פוקס שי'). וראה רמב"ן שהקשה על דברי רש"י והביא דברי חז"ל בשמות רבה (כה, יד) שאמרו: וכי יש לך דבר שבתחילה עושה תולעים ואחר כך מבאיש, אלא שהקב"ה ביקש להראות מעשיהם לבריות (לפרסם חטאם, שכל העובר עבירה בסתר נפרעים ממנו בגלוי - "עץ יוסף" שם), שלא יריחו את ריחו בערב וישליכו אותו (ואז לא יוודע לבריות שהותירו), אלא היה עושה כל הלילות שורות שורות של תולעים, מיד "ויקצף עליהם משה".
	@22כא	רש"י ד"ה וחם השמש ונמס, ...פשר, לשון פושרים וכו'. גם כאן, כדרכו, בא רש"י לפרש את דברי אונקלוס, אך בלא להזכירו. (פ' בשלח תשמ"ח)
	@22כב	רש"י ד"ה ויגידו למשה, ...ומכאן יש ללמוד שעדיין לא הגיד להם משה פרשת שבת וכו'. כלומר לא אמר להם פסוק ה, אבל פסוק ד אמר להם - בפסוק טז, ואילו פסוק ה אמר לנשיאים כתשובה לשאלתם שבפסוק כב, בפסוק כג. אמנם יפה מתפרשת הפרשה בדרך זו, אך קשה לי, למה לא אמר משה את תוכנם של הפסוקים ד-ה עובר לירידת המן לראשונה? ובסיפא של דברי רש"י, דהיינו כאילו לא נכון עשה משה בכך ששיהה דיבור זה, אין תשובה לשאלה, למה עשה כן. (פ' בשלח תש"ן) וראה רשב"ם שכתב: ומשה נתכוון שיהיו תמהים כשימצאו משנה, להודיע להם עתה כבודו של יום השבת. וביתר ביאור כתב "אור החיים" הק': וקשה איך יכבוש חס ושלום נבואתו... אכן משה רבנו טעמו ונימוקו עמו ובמתק לשונו השיב תשובה כראי מוצק, באומרו "הוא אשר דבר ה' שבתון שבת" וגו'. כאן, בנועם דבריו, השמיט תיבת "לאמר" - רמז כי לא דבר לו ה' לאמר להם, ואשר על כן הדבר בבל תאמר... וזה הוא טעמו שלא הודיעם קודם...
		ונראה כי נתחכם משה בחקירת חכם (וחשב בלבו) למה לא רצה ה' שיאמר הדברים לישראל, והשכיל כי טעמו הוא, שחפץ ה' לנטוע בהם נטע אמונת והצדקת מצוות שבת, שתהיה קבלתה וידיעתה ממנו אל עליון, שלא על ידי שליח תחילה, אלא כשיצאו ללקוט כמנהגם שיעור הרגיל ליומו וימודו וימצאו פי שנים מהרגיל יום יום - יראו ראייה חושיית ושכליית כי ה' מצווה להם לבל יטרחו ביום שבת, ומזמין להם מיום ששי צורך יום ז', כדי שבזה תהיה מצוה זו אצלם מקובלת בתוספת קבלת הרצון ומורא גדול מעבור עליה לצד שמעלתה גדולה, וכמאמרם ז"ל (שמות רבה כה, יב) "שקולה שבת כנגד כל התורה כולה" וכו'.
	@22כג	<b>"...ואת כל העדף הניחו לכם" וגו'.</b> באזני יש במילים אלה משהו שלילי, כאילו נאמר כאן: אכלו ביום ו' מה וכמה שתרצו, ומה שישאר, יהיה לכם לשבת. והרי לא כך נוהגים ישראל קדושים. (פ' בשלח תשנ"ו)
	@22כו	רש"י ד"ה וביום השביעי שבת, ...ולא בא הכתוב אלא לרבות יום הכפורים וימים טובים (מכילתא) ע"כ. והרי זה מן הדרשות שאני מתקשה להבין - למה ידבר משה עם בני ישראל בלשון שמצריך דרשה, ומה גם בדברים שנאמרים לשעתם בלבד, ולא לעתיד לבוא? וכיצד ניתן לרבות יום הכפורים וימים טובים מאמירה המפרשת שבת דווקא? (פ' בשלח תש"ן) וראה "גור אריה" שהטעם שלא ירד מן גם ביו"ט וביום הכפורים הוא מפני שגם הם נקראים שבת, שהרי יום הכפורים נקרא "שבת שבתון" (ויקרא כג, לב), ויו"ט נקרא שבת - "ביום הראשון שבתון וביום השביעי שבתון" (שם לט).
		ולא מצאתי כן במכילתא דרבי ישמעאל. ועל כל פנים לא ידעתי, לשם מה לדרוש, וכי שמרו ימים טובים במדבר חוץ מפסח אחד?! וליום כפור לא צריך מן! (פ' בשלח תשנ"ה) וראה "מנחת יהודה" שבמוצאי יום הכפורים מצוה להרבות באכילה והיתה הווה אמינא שירד מן לצורך זה, או לצורך הטף. וראה מש"כ למעלה (יב, כה).
		וראה ב"תורה שלמה" על אתר בשם מדרש הגדול ומכילתא דרשב"י והערה קמא שם שכתב כי המדרשים חלוקים בשאלה אם אכן ירד מן ביו"ט, ומביא נפקא מינה למעשה לעניין חיוב לחם משנה ביו"ט. עיי"ש. (פ' בשלח תשס"ג) הערת הגר"א נבנצל שליט"א: כך מבואר כבר בתוספות במסכת ביצה ב ע"ב ד"ה והיה.
	@22כז	<b>"ויהי ביום השביעי יצאו מן העם ללקט, ולא מצאו".</b> בגמרא שבת (קיח ע"ב) אומר על זה רב - "אלמלי שמרו ישראל שבת ראשונה, לא שלטה בהם אומה ולשון". ואין רש"י מביא מאמר זה, לכאורה משום בעיתיותו, שכן על השבת נצטוו כבר במרה ואין זו השבת הראשונה שלהם (כך הקשו תוספות במסכת שבת פז ע"ב והניחו בקושיה), וראה מה שכתבתי להלן (במדבר טו, לב). (פ' קרח תשנ"ט) וראה יישוב קושיה זו ב"תורה תמימה" על אתר הערה לט.
	@22כח	ויאמר ה' ...עד אנה מאנתם לשמר מצותי ותורתי. והוא על שום המסופר בפסוק הקודם "ויהי ביום השביעי יצאו מן העם ללקט". ומאוד קשה לי: (א) "מן העם" יצאו, כלומר מעטים, ואולי אפילו "מן העם" - מן הערב־רב, ועל כך באה התלונה הקשה על אי־שמירת "מצותי ותורתי"? (ב) למה "מצותי ותורתי" בלשון רבים, והרי מדובר על אי־שמירת שבת במצוה מאוד ספציפית - לא ללקוט בה. (ג) מכיון ששני הפסוקים שייכים יחד כסיבה ומסובב, כיצד זה הפרידה התורה ביניהם על ידי פרשה סתומה? (פ' בשלח תש"ס) על שאלה (א) השיב הרב זלמן סורוצקין בפירושו "אזניים לתורה", וכך כתב: עד אנה מאנתם - כלל את כל ישראל ואפילו את משה בחטא זה; מכאן שחובה על כל ישראל להזהיר על השבת, כדי שיקיימו כל ישראל את השבת, כי בכל המצוות חייב כל אחד לקיימן בעצמו ולהוכיח אחרים, ואם לא שמעו לתוכחתו - יצא ידי חובתו, אבל השבת נתנה לכלל ישראל ולא ל"ר' ישראל"... כלל ישראל הוא גוף אחד לעניין שמירת השבת, ואם ח"ו חלק מהגוף הזה (אפילו הפחות שבו) בועט ב"בת־הזוג" שלנו, בשבת קודש - לא יועיל מה ששאר הגוף (אפילו הראש והידיים) יחבק ויכבד את המטרוניתא "עטרת בעלה". מלבד זה, השומר שבת מעיד על חידוש העולם על־ידי הקב"ה, ואם נמצאו בינינו מחללי שבת, הלא הם מעידים ח"ו את ההיפך, וממילא נפגמת ח"ו העדות של שומרי השבת. לפיכך עלינו להשתדל בכל עז, שישמרו כל בית ישראל את השבת, ותהי עדותנו שלמה. ע"כ. לשאלה (ב) נדרש רש"ר הירש על אתר וכותב: מי שעוסק בענייני פרנסתו בשבת בניגוד לרצון ה', כופר בכך, שה' הוא הזן ומפרנס אותו. הרי הוא כמתיימר, שיש בידו להתפרנס בלא רצון ה', כביכול לא ברצון ה' ובחסדו תלוי מזונו וקיומו, אלא בהשתדלות עצמו בלבד ובאמצעים הנתונים לו על־פי חוקי הטבע. כסבור הוא, שאם רק ישתדל - ימצא, ואם רק ימצא - ייהנה, ואם רק ייהנה - מאושר יהיה, וכל זאת אינו תלוי בה'. יהודי העוסק בענייני פרנסתו בשבת פונה עורף לה' ולקיום רצונו - לחלוטין; אין לו אדון בעולם מלבד עצמו, והריהו ככופר בכל התורה כולה. מכאן דבר ה' אל משה: "עד אנה מאנתם לשמר מצותי ותורתי"; כי כל המחלל את השבת מכריז ואומר, כי הוא ממאן לשמור את מצוות ה' ותורותיו. ע"כ. וראה דברי ראב"ע ו"אור החיים" הק' על אתר. וביחס לשאלה (ג) ראה מש"כ למעלה ו, כח).
		ומה שאומר רש"י "בהדי הוצא לקי כרבא" לא נראה לי מספיק, כי הנה אברהם אבינו ע"ה ביקש רחמים על ערים שלימות בזכות צדיקים מעטים, וכאן היחס הפוך, ללא ספק. (פ' בשלח תש"ס) הערת הרב איתן שנדורפי שי': להציל ממוות מספיקים צדיקים מעטים, אבל לקבל ביקורת - מקבל צדיק בגלל הרבים. וכבר אמרו חז"ל (סוכה נו ע"ב): אוי לרשע אוי לשכינו, טוב לצדיק טוב לשכינו. וראה דברי רש"י לספר במדבר (ג, כט ו-לח).
		<b>רש"י ד"ה עד אנה מאנתם, משל הדיוט הוא, בהדי הוצא לקי כרבא וכו' (בבא קמא צב ע"א).</b> בגמרא שם אין לשון "משל הדיוט הוא". ומכל מקום, איך ביטוי שכזה יכול לשמש תירוץ לקושיה על הצדק האלהי, והרי לא יתכן לדמות את הצדק האלהי לפועל חקלאי בלתי־מאומן שעוקר כרוב אגב עקירת קוצים, כי הרי ה' יודע מי חטא ולמי מגיע עונש. (פ' בשלח תשנ"ד) הערת הרב איתן שנדורפי שי': איני רוצה לומר גנותו של משה רבנו, אך מדברי ר"ע ספורנו על אתר רואים כי ישנה כאן ביקורת כלפי משה רבנו על שלא לימד את העם הלכות שבת וענינן. ואמנם נתכוון משה לטובה, שיהיו מלאי התפעלות כשימצאו לפתע מנה כפולה של מן ביום ששי, ומתוך כך יכירו יותר בכבודה של השבת (כמבואר ברשב"ם לפסוק כג), אך לא כך היה רצון ה'. נמצא שעקירת הכרוב שכאן (הכללת משה רבנו עם הממאנים לשמוע מצוות ה') אינה נובעת מתוך חוסר מיומנות של הצדק האלהי חלילה. מכל מקום בקשו חז"ל במשל זה להמעיט מהביקורת המופנית כלפי משה רבנו. ומעין זה ביאר "אור החיים" הק' על אתר: ורבותינו ז"ל אמרו דבהדי הוצא לקי כרבא. ודבריהם ז"ל יצדיקו כי לא פעל מכשול. ולי נראה כי על כל פנים לא יכללנו הכתוב עם השאר, אם לא היה לה' עליו חוט השערה מההקפדה... וסובר אני כי אין בדבר זה (דחיית משה את לימוד העם הלכות שבת וענינן) כדי להתיסר בשבט מוסר גדול עליו, ליאמר לו "עד אנה מאנתם", כי הוא לא נצטווה וכִּחֵד ולא עבר אפילו על חוט השערה. אלא שהיה לו להודיע לישראל, מה שהשיג בדעת עליון, כדי שלא ישגו לצאת כמו ששגגו. ואין בזה עונש, לזה אמרו רבותינו ז"ל "בהדי הוצא לקי כרבא", ליקוי שאינו ראוי לו.
	@22כט	<b>"...כי ה' נתן לכם השבת"</b>. לפי המדרש, כבר במרה, או אפילו בעודם במצרים קיבלו ישראל את השבת. ראה למעלה (ה, ד) אצל "דעת זקנים מבעלי התוספות" שכתב: כאשר גדל משה וראה בסבלותם, שהיו משועבדים כל שבעת ימי השבוע בלא שום מנוחה, בא לו אל פרעה ואמר: וכי יש אומה שיכולה לעבוד בלי שום מנוחה בעולם?! - אילו היו נחים יום אחד בשבוע, דע כי מלאכתך היתה נבחרת ונעשית יפה. אמר לו: יפה אמרת, אמור להם שיבחרו להם יום אחד למנוחה. נעשה להם נס ובחרו יום שבת. והיינו דאמר להם משה בשמירת שבת "ראו כי ה' נתן לכם השבת" וגו', כי מיום היותם במצרים נתן להם לבחור השבת לנוח בו. (פ' בשלח תשנ"ו) וראה "מנחת אשר" לספר שמות (עמ' קצא) ביחס לתוקף קבלת השבת שנצטוו עליה במרה.
	@22ל	וישבתו העם ביום השביעי. למעלה (בפסוק כח) נאמר שמאנו לשמור "מִצְוֹתַי וְתוֹרֹתָי", ועל כן כאן מעיד הכתוב שמכאן ואילך שמרו את השבת. (פ' בשלח תש"ס)
	@22לא	<b>"ויקראו בית ישראל את שמו מן"</b>. וראה דברי ראב"ע בפירושו הקצר לפסוק ה, שם מונה עשרה נסים שנעשו במן ולאחר מכן נדרש לשוני שבין טעם המן הנזכר אצלנו (לשד השמן) לטעמו הנזכר בספר במדבר (צפיחית בדבש), וזו לשונו: פלא המן גדול מכל פלא, בעבור שעמד זה הפלא ארבעים שנה, כי רובי הפלאים הם לעתם. ועשרה נסים יש בו: האחד - ירידתו, והשני - היותו סביב למחנה לבדו, והשלישי - העתקתו עמהם ממסע אל מסע, והרביעי שימס בחום השמש, ולא ימס אשר לקטו, והחמישי - לא העדיף המרבה והממעיט לא החסיר, והששי - משנה ביום הששי, שביעי - ולא הבאיש לילה ויום. שמיני ושני טעמים יש לו, והוא גם התשיעי - כי כן הכתוב במקום אחד אומר "כטעם לשד השמן" (במדבר יא, ח) וכתוב אחר אומר "כצפיחית בדבש". והנכון שהוא כצפיחית, אם איננו מבושל, ורק המבושל בפרור כטעם לשד השמן (במדבר יא, ח). והנס העשירי - שעמד לדורות ולא הבאיש. (פ' בשלח תשנ"ח) וראה דברי רס"ג בהקדמת ספרו "אמונות ודעות" (אות ו, מהדורת הרב קאפח) שכתב: לדעתי ענין אות המן המופלא שבכל האותות, לפי שהדבר המתמיד הוא יותר מפליא מן הדבר שאינו מתמיד, כי אז לא תעלה על הדעת תחבולה שבה יתכלכל עם שמספרם קרוב לשני מיליון אדם במשך ארבעים שנה מלא דבר, כי אם ממזון מחודש שחדשו הבורא להם באויר, ואילו היתה כאן איזו אפשרות של תחבולה ואפילו במקצת הדבר כי אז היו משתמשים בה הפילוסופים הקדמונים, והיו מכלכלים בה את תלמידיהם ומלמדים אותם את החכמה ולא יזדקקו לעבודה ולא לסעד. ע"כ. וראה דברי רמב"ן למעלה (פסוק ו).
	@22לב	<b>"למשמרת לדרתיכם".</b> על תכלית השמירה לדורות כתב רש"ר הירש: ציווי זה בישר לדור המדבר, כי נדודיהם במדבר יגיעו לקיצם ויביאום אל תנאים נורמליים של חיי פרנסה. אולם, גם באותם התנאים הנורמליים ישמרו בלבם את לקח אכילת המן... גם אז יראו את מזונם רק כאותו 'מן', שה' נתן וחלק להם למנה. לפיכך תונח צנצנת המן 'לפני העדת למשמרת', כלומר, תישמר יחד עם שני לוחות העדות, המעידים על התורה שניתנה להם מתנה מיד ה'. מי שנתן את התורה, הוא הנותן את המחייה לחיי האדם למען יקיים בהם את התורה הזאת. מי שנותן מחייה לאדם, הוא שנתן גם את התורה המורה לאדם את דרך חייו. ע"כ. וכך סיכם רש"ר הירש את הלקחים הנלמדים מפרשת המן (פסוקים כ, כג): נסיונו של העם, בלוקטו את המן ששת ימים, העמיד אותו על יסודות דרכי הפרנסה היהודית והנחיל לו בקשר לכך לקח בעל חשיבות מרובה לדורי דורות. מגונות הן מידות העצלות, רדיפת הבצע, הקמצנות וקטנות האמונה המנוונת; משובחות הן מידות החריצות, ההסתפקות במועט, תכונת אדם השמח בחלקו ונהנה ממנו, בוטח בה' ומשליך עליו את יהבו...
		בדומה לכך, הננו רואים, כיצד מובאים לידיעת העם, הלכה למעשה, פרטי אמיתות השבת אחד אל אחד. תחילה כאן משמעות השבת לגבי ימי המעשה שלפניה. בעוד שבימי המעשה אל לו לאדם לעשות את מלאכתו מתוך דאגה ליום המחרת, הרי שכאן נצטוו להכין לקראת יום השבת, והכנה זו תהא חובה על אדם מישראל המבקש את מחייתו. עלינו לדאוג לא רק לסיפוק צורכי הקיום האנושי, אלא גם הקיום היהודי, ומה שאנחנו מכינים, מעל ומעבר לסיפוק הצרכים האנושיים, בשביל קיום המצוות - אין התולעת מכלה אותו, והוא עומד תחת חסות השמירה של ברכת ה'. ע"כ. וראה מלבי"ם (לפסוקים ה, טז, יז ו־יט).
	@22לד	<b>"כאשר צוה ה' אל משה" וגו'.</b> לכאורה היה הסיפא של הפסוק - "ויניחהו אהרן" וגו' - צריך לבוא לפני הרישא, שהרי זה מוסב על הסיפא, ודומה שראב"ע רוצה לקשור את הרישא אל הפסוק הקודם, אך זה קשה משום לשון "אל משה" שאין משה רבנו ע"ה רגיל להשתמש בו. (פ' בשלח תשנ"ו)
		ואי־אפשר לומר כאן "מקרא הפוך" כפי שרש"י אמר למעלה (פסוק כ ד"ה ויבאש), שהרי הסיפא - זמנו מאוחר יותר, אחר הקמת המשכן. (פ' בשלח תשנ"ח)
		לכאורה צריך לראות את שלושת הפסוקים (לד-לו) כיחידה אחת המתארת את אשר ארע מאוחר יותר, והיא "מושחלת" כאן, כי זה מקומה. (פ' בשלח תשס"ג)
		וראה "דעת מקרא" שכתב: אפשר שהקדים כאן הכתוב את ההודעה "כאשר צוה ה' אל משה", לפי שהיה במעשהו של אהרן חידוש מה לגבי דברי משה (ה' אמר למשה "והנח אתו לפני ה'", ביטוי הכולל גם את העזרה, ואהרן הבין שכוונת ה' שיניחו בבית קדשי הקדשים לפני הארון). הקדים הכתוב והטעים, שלא שינה אהרן כלום, ועשה הכל על־פי מצוות ה' אל משה. (פ' בשלח תשס"ה) וראה דברי "העמק דבר" על אתר.
	@22לה	<b>רש"י ד"ה אל קצה ארץ כנען, ...כשמת משה בז' באדר פסק המן מלירד, ונסתפקו ממן שלקטו בו ביום עד שהקריבו העומר בששה עשר בניסן, שנאמר וכו'.</b> והרי למעלה (כ) נאמר "וירם תולעים ויבאש"? אלא שצריך לומר שבסוף תקופת המן היה בו נס מיוחד. ותמוה שלא מצאתי מי שיעיר על כך. (פ' בשלח תשמ"ט) ואכן העירו על כך בעלי התוספות. ב"מושב זקנים" כתבו: קשה איך יוכל להיות שנסתפקו ממן שבכליהם מן ז' באדר שפסק מלירד עד י"ו בניסן שהקריבו עומר ואכלו מעבור הארץ, והלא לא היו יכולים להשאיר ממנו אפילו יום אחד, דכתיב "לא תותירו ממנו עד בקר"! וצריך לומר: (א) שהמן היה נבלע בכליהם, ונדבק בתוכו, כשהיו מסתפקין ממנו בשום כלי, ומאותו מן נסתפקו. (ב) המן היה נותן טעם בעוגות שאכלו אף אחר שפסק מלירד, כמו שהיה נותן טעם בעוגות שהוציאו ממצרים. ע"כ. תירוץ נוסף ישנו ב"תוספות השלם" על אתר (אות ד): הני מילי היכא דהיה יורד המן כדי שיהיה נס, אבל היכא דלא היה יורד, תו לא היה מתליע, דאז היה נס גדול שהיה מתקיים זמן מרובה. (הערת ר' חזקי פוקס שי')
	@22לו	רש"י ד"ה עשירית האיפה. האיפה ג' סאין, והסאה ו' קבין, והקב ד' לוגין, והלוג ו' ביצים, נמצא עשירית האיפה -<b> מ"ג ביצים וחומש ביצה וכו'.</b> ובימינו - 2.49 ליטר לפי ר' חיים נאה ו־4.3 ליטר לפי החזון איש. (פ' בשלח תשס"ה)
@11יז	@22ב	<b>"ויאמרו תנו לנו מים... מה תריבון עמדי".</b> לא ברור לי, על מי מוסב לשון הרבים "תנו", והרי משה רבנו ע"ה רואה את עצמו בלבד כנתבע. (פ' בשלח תשס"ח) וראב"ע כתב: למשה ואהרן מדברים. ואין צורך להזכיר אהרן, כי כבר פירשתי (למעלה ד, ל), כי משה לא דיבר עם ישראל, רק על־ידי אהרן. וראה חזקוני ורמב"ן על אתר.
		רש"י ד"ה מה תנסון, לומר היוכל לתת מים בארץ ציה. קשה לי, כלום זה נסיון של ישראל את ה' ולא להיפך? והרי הוא ית' הביאם למקום זה ולא נתן להם מים, והוא אפוא המנסה. (פ' בשלח תשמ"ז) וראה "צדה לדרך" שעדיין היו מים בכליהם, וכיון שהגיעו למקום שאין בו מים, חששו שמשיכלו המים שבכליהם יוותרו בלי מים, ורצו לנסות אם יוכל משה לתת להם מים בעת הצורך, לכן השיב להם משה "מה תנסון את ה'". סיוע להסבר זה מביא ה"נחלת יעקב" ומדייק שרק להלן (יז, ג) כתוב "ויצמא שם העם למים", משמע שכאן היו להם מים ולא באו אלא לנסות את ה'.
	@22ג	<b>"למה זה העליתנו ממצרים... אתי ואת בני ואת מקני בצמא".</b> כלום מעבר זה מלשון רבים ללשון יחיד בא להראות על אחדותם של כל ישראל בתלונה זו, או שמא על אחדות המתלוננים? על כל פנים טעון הדבר הסבר. (פ' בשלח תשמ"ט) וראה "העמק דבר" על אתר.
	@22ה	<b>"...ומטך אשר הכית בו את היאר קח בידך".</b> וקשה, הרי אהרן היה זה שהיכה, ראה למעלה (ז, יט) "אמר אל אהרן קח מטך ונטה ידך על מימי מצרים" וגו'. (פ' בשלח תשנ"א)
		וראה רמב"ן על אתר העונה על שאלה זו - "בציווי לאהרן", דהיינו שלוחו של אדם כמותו, אבל אין הוא עונה על השאלה המקבילה שצריך לשאול, והיא - הרי לא במטה משה כי אם במטה אהרן הוכה היאור. (פ' בשלח תשס"ו, שבת חזנות במלון רנסנס, ירושלם) וראה מש"כ למעלה (ד, ב).
		<b>רש"י ד"ה ומטך אשר הכית בו את היאר, מה תלמוד לומר? ...יראו עתה שאף לטובה הוא (המטה) מוכן. (מכילתא). ע"כ.</b> ולא ידעתי, מה איכפת לי השקפתם של בני אדם באשר למטה. אדרבה, למה אין כאן כל מגמה להראות שלא המטה כי אם הוא ית' עושה את הנסים. (פ' בשלח תשמ"ח) וראה "צדה לדרך" שציין כי לשון רש"י מקורו במכילתא, והוסיף שבשמות רבה מבואר דבא לאפוקי מהדעה שהמטה הוא העושה הניסים, דאם המטה עושה כן לא יוכל לעשות הן טוב והן רע, ומזה שהמטה כעת עושה טוב, מוכח שהקב"ה הוא שעומד מאחורי פעולות המטה. (הערת ר' חזקי פוקס שי')
	@22ו	<b>רש"י ד"ה והכית בצור, על הצור לא נאמר... והצור נבקע מפניו. ע"כ.</b> תמוה, מה מגמתו של רש"י בזה, והרי בדרך כלל הוא משתדל להגדיל את הנס, ואילו כאן כאילו מבקש לבטלו לגמרי. (פ' בשלח תשמ"ז)
	@22ח	...וילחם עם ישראל ברפידם. ואילו בשני הפסוקים הבאים "להלחם בעמלק", וצריך לבדוק, אם יש הבדל בין מלחמה "עם" למלחמה "ב". (פ' בשלח תשנ"א)
	@22ט	ראב"ע ד"ה ויאמר משה אל יהושע. הוא נין הנשיא אלישמע בן עמיהוד שהיה בעל דגל אפרים וכו'. ולא ידעתי, מנין לו לראב"ע זה. (פ' בשלח תשס"ו, שבת חזנות במלון רנסנס, ירושלם) וראה הערה 63 בחומש "תורת חיים": הוא נינו - נכדו של הנשיא אלישמע בן עמיהוד (במדבר א, י; ב, יח). בנוי על דברי הימים א' ז, כו-כז: "עמיהוד בנו, אלישמע בנו, נון בנו, יהושע בנו".
		<b>רש"י ד"ה בחר לנו אנשים, גבורים ויראי חטא, שתהא זכותן מסייעתן, ע"כ.</b> הרי לך הפרופיל הרצוי של חייל יהודי, וכדברי רש"י גם להלן (יב ד"ה וידי משה כבדים) "בשביל שנתעצל במצוה ומנה אחר תחתיו נתייקרו ידיו", כלומר טענתו של רש"י למשה רבנו ע"ה, גדול ישראל, נביא ה', והוא בן שמונים שנה, שלא יצא בעצמו למלחמה. ומה גדולה היא הסלקטיביות שנוהגים בזמנינו הטוענים נגד שירות בצה"ל. (פ' בשלח תשמ"ח) הערת הגר"א נבנצל שליט"א: כולם מודים שעם מנהיגים כמשה ויהושע אפשר ואף צריך לשרת בצבא.
		מקומו של ד"ה זה בסוף הפסוק תמוה. כלום אין זה מראה על הוספה? ראוי לבדוק. (פ' בשלח תשנ"ו) וראה "לבוש האורה" שבדיבור זה מפרש רש"י מי היו ה"אנשים" ובשלושת הדיבורים הקודמים פירש את המילים "בחר לנו". בדיבור הראשון פירש למה נאמר "בחר לנו" ולא "בחר לי". ועדיין קשה מדוע לא נאמר "בחר לך", שהרי יהושע הוא זה שיצא אתם למלחמה? לכן מפרש רש"י (בדיבור השני והשלישי), שגם משה לקח חלק במלחמה - בשעה שיהושע יצא מן הענן כדי להלחם בעמלק, משה עמד בתפילה על הגבעה ובכך אף הוא היה שותף.
		<b>רש"י ד"ה צא והלחם, צא מן הענן והלחם בו (מכילתא). ע"כ.</b> לפי זה צריך לומר שה"נחשלים" היו מחוץ לענן, ועל־כן "ויזנב בך כל הנחשלים אחריך" (דברים כה, יח). וכיצד קרה שהענן לא חיפה על אלה מפרש רש"י שם (ד"ה כל הנחשלים אחריך) - חסרי כח מחמת חטאם, שהיה הענן פולטן. (פ' בשלח תשמ"ז)
		ולפי רד"צ הופמן (עמ' קעט) הכוונה לומר, צא מן המחנה והלחם בעמלק מחוצה לו, בלא לסכן נשים וילדים. (פ' בשלח תשנ"ג)
	@22י	<b>"ומשה אהרן וחור".</b> חור - בן מרים - מוזכר כאן לראשונה, וקשה לדעת מה תפקידו, כלומר בתור מה הוא מתלוה אל משה, מלבד היותו בן־משפחה קרוב! ושוב הוא מופיע להלן (כד, יד) ובמעשה העגל (בדברי רש"י לב, ה), ואחר כך כסבו של בצלאל בן אורי (להלן לה, ל). (פ' ויקהל־פקודי התש"ן) וראה דברי ר' זלמן סורוצקין בפירושו "אזניים לתורה" שכתב: שלושה רועים הוציאו את בני ישראל ממצרים: משה, אהרן ומרים. וכשהעדר בסכנה על הרועים להשתדל בהצלתו. אבל לאו אורח ארעא, שאשה תעמוד בתפילה עם האנשים, ולפיכך "ייצג" את מרים - בנה חור, שסופו (שנהרג במעשה העגל על קדושת השם) מוכיח על תחילתו, שהיה ראוי לעמוד בתפילה עם משה ואהרן.
	@22יא	<b>"והיה כאשר ירים" וגו'.</b> ראה תוספות יו"ט ראש השנה פ"ג, מ"ח (ד"ה אלא לומר לך וכו') שכתב: יתכן בעיני, שהיתה הרמת ידיו של משה רבינו ע"ה הוראה לבני ישראל שיסתכלו כלפי מעלה וישעבדו לבם לשמים, כעין הוראת הנחש שעל הנס, כבסמוך. כי לא יכשר לפרש שמשה היה שלוחם של ישראל וכשהרים ידו והסתכל כלפי מעלה ושעבד כו', הוי במקום כל ישראל, ואם הניח ידו - לא שעבד נפשו לשמים, שזה לא יצדק לומר על אדון הנביאים ע"ה... ולפי דרכי יתכן מאוד שהיה עומד על הגבעה, כטעם הנחש שעל הנס, כדי שיוכלו לראותו כל ישראל, וכאשר ראו כי הרים ידו, גם המה הסתכלו וכיוונו לבם. ולא כן כאשר הניח ידו. ע"כ. (פ' בשלח תש"ה)
		<b>רש"י ד"ה כאשר ירים משה ידו, וכי ידיו של משה נוצחות היו המלחמה וכו'.</b> ולא ידעתי, למה רש"י משנה לשון המשנה בראש השנה (כט ע"א). (פ' בשלח תשס"ג)
	@22יג	<b>רש"י ד"ה ויחלש יהושע, ...מכאן אנו למדים שעשו על פי הדבור של שכינה. ע"כ.</b> מה ראיה לכך מכאן? ודברי "שפתי חכמים" (אות ס) מאוד אינם נראים, שהרי אפשר ואפשר או שפשוט לא הספיק יהושע להרוג את כולם או שלא ראה צורך בהריגתם של החלשים משהרג את גיבוריהם. ועוד: אם על־פי הגבורה עשו כן, מה פשרה של הוראה משמים זו? למה ציוה הקב"ה להשאיר גרעין לפורענות עתידית, דבר ששאול המלך נענש עליו? כך שאלתי כשלמדתי עם אריאל שי' בשבת. תשובה עדיין לא מצאתי. (פ' יתרו תשמ"ט) וראה "ספר הזכרון" שודאי עשו על פי הדיבור, שאם לא כן - מנין ידעו מי גיבור ומי חלש?
		ויחלש יהושע את עמלק ואת עמו לפי חרב. וקשה לי, מה פירוש "ואת עמו"? הרי מסתבר שרק חיילי עמלק זנבו אחר בני־ישראל ותקפו אותם, ואילו העם, כלומר זקנים, נשים וטף ישבו במקום שבו ישבו, ואם כן אפוא, כיצד החליש יהושע גם אותם? (פ' בשלח תשס"א, מלון מוריה־שרתון, תל־אביב) וראה ספורנו שכוונת הכתוב לצבא עמלק המקובץ מעם עמלק. וראה "דעת מקרא".
	@22יד	<b>"...ושים באזני יהושע כי מחה אמחה" וגו'.</b> וקשה לי טובא: (א) לא כתוב כאן, מה לשים באזני יהושע, ואם לשים באזני יהושע את ההבטחה שאמחה (אני ה') "את זכר עמלק", (ב) קשה - למה דווקא באזני יהושע? והנה רש"י מנסה לענות על שאלות (א) ו(ב), אבל אינו מראה, היכן ניסה יהושע לקיים "ציווי" זה. (פ' בשלח תשנ"ו, תשס"ה) וראה רמב"ן שכיון שנצטוו להכרית תחילה שבעה עממין ולנחול את הארץ ורק אחר כך למחות את עמלק ("והיה בהניח ה' אלהיך לך מכל איביך מסביב... תמחה את זכר עמלק" - דברים כה, יט), לכן לא היה בידו של יהושע לקיים הציווי, ולא הגיע זמן קיומו עד מלוך שאול (שמואל א' ט, ו).
	@22טו	רש"י ד"ה ויקרא שמו, של מזבח - ה' נסי, ...לא שהמזבח קרוי ה' אלא המזכיר וכו'. לכאורה הדיבור השני סותר את הראשון. וקשה לי, מה מפריע לרש"י, אם אכן המזבח ייקרא בשם? (פ' בשלח תשמ"ט, תשנ"א) וראה "ספר הזכרון" לספר בראשית (לג, כ). (הערת ר' חזקי פוקס שי')
		רש"י ד"ה כי יד על כס וגו'. עתה אני נזכר ששמעתי פעם (בערך בשנת התרצ"ו מפי אחד האחים פולדא בפולדא), ואימתי יהיה שמו שלם וכסאו שלם, כאשר יבנה בית־המקדש, כאמור (תהלים קלב, יג) "כי בחר ה' בציון, אוה למושב לו", האל"ף של "אוה" תשלים את "כס" ואילו ו"ו וה"א ישלימו את שמו ית'. (פ' בשלח תשמ"ח)
		<b>שם. ...להיות לו מלחמה ואיבה עולמית וכו'.</b> ולא ידעתי, מה רוצה לומר. אם המלחמה לא הוטלה על ישראל, מה מנע ממנו יתברך לסיימה מיד? ומה פירוש עולמית? והרי היום נתערבבו האומות, ובשביל ישראל המצוה אינה ניתנת לקיום, ומה אפוא המצוה? ובכלל מותר לשאול, מה דינן של מצוות שהמציאות עשתה אותן בלתי־רלוונטיות? האם צריך להשתדל ליצור להן מציאות? (פ' משפטים תשנ"ג) ודאי יכול היה ה' לסיים מלחמה זו מתחילה, אבל רצה להשריש בלבנו דברי חז"ל (ספרי ראה פד) שאמרו: "וכי יש שונאים לפני מי שאמר והיה העולם?! אלא מגיד הכתוב שכל מי ששונא את ישראל כמי ששונא את המקום!". המלחמה בעם ישראל, איננה רק מלחמה על טריטוריה, אלא מלחמה על גילוי שם ה' בעולם! וראה רא"ם שאין הכוונה שתמיד נילחם בעמלק, שהרי בא סנחריב וכו', אלא שנשטום אותם בלבבנו תמיד, וזהו שכתב רש"י 'להיות לו מלחמה ואיבה עולמית', דבא לפרש שלשון מלחמה הוא איבה. כלומר המלה 'עולמית' איננה מדברת על המלחמה אלא על האיבה בלבד. (הערת ר' חזקי פוקס שי')
@11יח	@22א	<b>"יתרו כהן מדין חתן משה".</b> משנפרד משה מעליו, נעשה יותר "כהן מדין" מ"חתן משה", אבל כשישב משה אצלו, נאמר "חתנו כהן מדין" (למעלה ג, א), בהקדמת "חתן משה" ל"כהן מדין". ומשנתגייר, נאמר כבר בתורה רק "חתן משה", שנפתרו אצלו כל הספקות. כך העיר בעל "אזניים לתורה".
		<b>ראב"ע:</b> ...ועתה אפרש למה נכנסה פרשת יתרו במקום הזה - בעבור שהזכיר למעלה הרעה שעשה עמלק לישראל, הזכיר כנגדו הטובה שעשה יתרו לישראל... ושאול אמר, "ואתה עשית חסד עם כל בני ישראל" (שמואל א' טו, א) וכו'. וראה רמב"ן על אתר המקבל דברי ראב"ע ואף מרחיב אותם. דומה שזה עולה בקנה אחד עם מה שכתבתי למעלה (ז, יט) בדבר הכרת טובה. (פ' יתרו תשנ"ז)
		<b>רש"י ד"ה וישמע יתרו, מה שמועה שמע וכו'.</b> סיפר הרב ישראל מאיר לאו שליט"א, כי סמוך לפני מותו של ר' אריה לוין זצ"ל ביקר אצלו אלוף פיקוד הדרום אריאל שרון, ובתמורה ביקש ר' אריה לומר לו לשרון דבר תורה - כיצד זה שיתרו לא בא מיד אחר קריעת ים־סוף? כלום אין די בנס זה? ומה היה צריך להמתין עד אחר מלחמת עמלק? אלא שאמונה בעושה נסים אחרי חוויה נסית דבר שכיח הוא, מה שאינו כן בכך שעם עבדים ששועבד במשך עשרות שנים ומשתחרר ואוחז בנשק כדי להילחם על קיומו, זה דבר נדיר ואל עם כזה ראוי להסתפח. ע"כ. ולעניות דעתי השאלה יפה, אך התשובה פשוטה יותר - אמונה בה' אינה מן העניינים שגוי מתעניין בהם, מה שאינו כן ענייני מלחמה, ולוא התנפלות מוגת לב מאחור, על דבר כזה הוא רוצה לשמוע מיד ראשונה. (פ' יתרו תשס"ה, שבת חזנות של "בשבע")
		<b>רש"י ד"ה וישמע יתרו, מה שמועה שמע ובא? קריעת ים־סוף ומלחמת עמלק. ע"כ.</b> ובזבחים (קטז ע"א) מחלוקת משולשת בענין זה - רבי אלעזר המודעי - מתן תורה שמע, רבי יהושע - מלחמת עמלק שמע, רבי אליעזר - קריעת ים־סוף שמע. המחלוקת המשולשת בגמרא אינה בתוכן השמועות ששמע, כי אם בסיבה שגרמה לו לבוא ולהתגייר. וזה סביר הרבה יותר כי בזה - ולא במציאות - שייך לחלוק. כך דברי שלום שי' בבר־מצוה של זאב שי'. (פ' יתרו תשנ"ד) וכן ברא"ם וב"גור אריה" על אתר.
		וזה שרש"י אינו מזכיר את דעת רבי אלעזר המודעי, אולי זה משום שאינו רוצה לקבוע עמדה במחלוקת אחרת בגמרא (שם ע"ב) - "בני רבי חייא ורבי יהושע בן לוי, חד אמר יתרו קודם מתן תורה היה, וחד אמר יתרו אחרי מתן תורה היה". או שמא סובר שקודם מתן תורה היה. (פ' יתרו תשמ"ז)
		לא כן, כי להלן (ט, ד"ה על כל הטובה) כשמתאר הכתוב את שמחת יתרו על כל הטובה, מבאר רש"י על־פי המכילתא - "טובת המן, הבאר <b>והתורה</b>", וזאת, אף שבמכילתא שם אין כתובה תיבת "התורה" כלל. הרי שמפורש ברש"י שיתרו בא לאחר מתן תורה. (פ' יתרו תשנ"ב) וראה "תורה שלמה" שהביא בשם ילקוט כתב יד תימני שגורס "והתורה".
		ועוד קשה לי: בגמרא שם, הלשון הוא - "כתנאי, ...מה שמועה שמע ובא ונתגייר", ואילו רש"י השמיט את תיבת "ונתגייר". ואין לומר שהשמטה זו בגלל הצנזורה נעשתה, שהרי בדיבור הבא רש"י מזכיר את התגיירותו של יתרו. (פ' יתרו תשמ"ח) וראה דברי הרבי מלובביץ' ב"ביאורים" על אתר שכתב: רש"י בוחר בלשון המכילתא, "שמע ובא", ולא בלשון הבבלי (זבחים קטז ע"א) "ובא ונתגייר", או הירושלמי (מגילה פ"א הי"א) "מה שמועה שמע" (ותו לא). וטעמו ונימוקו עמו: <b>הכתוב</b> מדבר על אודות הסיבות שהביאו לידי כך שיתרו יתגייר, ולכן נאמר "את כל אשר עשה אלהים למשה ולישראל עמו". ואילו שאלתו של רש"י היא: "מה שמועה שמע <b>ובא</b>": יתרו הרי שמע שמועות אלו במדין, ואם כן היה יכול להשאר במדין ולהתגייר שם, ומה גרם לו אפוא לבוא? ועל זה מתרץ: "קריעת ים־סוף ומלחמת עמלק".
		וצריך לשאול, מדוע בגמרא בזבחים אין מזכירים את המן ואת השׂלָיו כשמועה ששמע ובא. (פ' יתרו תשנ"ח)
		רמב"ן ענה על השאלה, למה לא סיפר לו (משה ליתרו) על מתן תורה על־פי הדעה שיתרו בא אחרי מתן תורה. ואולם העולם אומר בפשטות - מתן תורה, דבר שברוח, איננו בשביל גוי, ואילו קריעת ים־סוף ומלחמת עמלק, זה בשבילו. וראה הערתו הנפלאה של הרב זלמן סורוצקין בספרו "אזניים לתורה" שכתב: שלושה שמעו שמועה אחת ובאו לידי מסקנות שונות: עמי קדם שמעו, כי הוביש ה' את מי ים־סוף לפני בני ישראל, וחלו ורגזו, נבהלו ונמוגו; עמלק שמע זאת ובא להלחם בישראל; יתרו שמע ובא... להתגייר. אין זאת כי לא רק ה"נס" הוא הקובע את ההגבה עליו, אלא גם ההכנה של האדם לקליטתו, ורק יתרו, שהיה ממחפשי אלהי אמת ודורשי ה' מפי משה - רק הוא הוציא מניסי יציאת מצרים את המסקנה הראויה. ומכאן תשובה להאומרים, שלו הראנו ה' נסים גלויים, כיום צאתנו ממצרים, היה כל העולם מתהפך בין לילה למאמינים במאה אחוז. (פ' יתרו תשנ"ז)
		<b>רש"י ד"ה יתרו, שבע שמות נקראו לו... יתר - על שם שיתר וכו', יתרו - לכשנתגייר וכו', חובב - שחיבב את התורה... ויש אומרים: רעואל אביו של יתרו היה וכו'.</b> רש"י דן רק בארבעה מתוך שבעה השמות, וצ"ע, שהרי גם האחרים טעונים הוכחה כלשהי. (פ' יתרו תשמ"ט)
		ובמכילתא על אתר אמנם מוזכרים כולם. (פ' יתרו תשנ"ב) וראה "לפשוטו של רש"י" שבאר כי בתורה נקרא חותן משה רק בארבעת השמות הראשונים המנויים במכילתא. השמות "חבר" ו"קיני" אינם מוזכרים בתורה כשמו של חותן משה (ראה שופטים ד, יא ושם א, טז), ואף פוטיאל הנזכר לעיל (ו, כה), נאמר בו שהיה חותנו של אלעזר בן אהרן, ולא של משה.
		אך, עתה קצת קשה הוא לי - כיצד נקרא בראשונה, לפני שנתקרא יתר על שם הפרשה שהוסיף? ולפי האמור למעלה (ב, יח) נקרא רעואל, וזה שם תמוה בשביל גוי עובד עבודה־זרה. ועל כל פנים קשה, למה לא בא בשם זה, שכן בא לפני שהוסיף פרשה ובודאי לפני שנתגייר. והנה למעלה (ד, יח) הוא נקרא - בפסוק אחד - גם יתר וגם יתרו! (פ' יתרו תשנ"ח)
		<b>רש"י ד"ה את כל אשר עשה להם, בירידת המן ובבאר ובעמלק. ע"כ.</b> אין בדברי רש"י כאן סתירה למה שכתב בתחילת הפסוק (קריעת ים־סוף ומלחמת עמלק), ששם מדובר בדברים שבגללם יתרו בא, ולא רק שמע. וכיון שלא נאמר "וישמע יתרו כי הוציא ה' את ישראל ממצרים", פירשו חז"ל "את כל אשר עשה", לא ליציאת מצרים אלא למאורעות שקרו אחריה - המן, הבאר ומלחמת עמלק - ולא הזכיר קריעת ים־סוף שהיא בכלל היציאה ("גור אריה"). (פ' יתרו תשמ"ו)
		ולהלן אומר רש"י (ט, ד"ה על כל הטובה) על הפסוק "ויחד יתרו על כל הטובה" - "טובת המן והבאר והתורה", והרי על המן והבאר כבר ידע, למה אפוא "ויחד" רק אז! (פ' יתרו תשמ"ז)
		ושמא "ויחד" רק אז משום שקודם לא היתה הזדמנות לציינו (שמחה אמיתית או שמחה מהולה בצער, כל אחד ודעתו). ומכל מקום ראויה לציון מהירות בואו של יתרו, שהרי מעשה עמלק התרחש בכ"ח אייר, והידיעה עליו לא נתפרסמה בכלי־התקשורת, והוא הספיק לבוא לדעה אחת לפני מתן תורה (שבועות). (פ' יתרו תשנ"ג)
		אך צריך לזכור שמגורי יתרו לא היו רחוקים ממקום ההתרחשויות המנויות, שהנה משה רבנו ע"ה רעה את צאן יתרו "בהר הזה". (פ' יתרו תשנ"ח)
		וזה שאין השׂלָיו מוזכר בין כל הדברים שיתרו היה עשוי לשמוע, אולי משום שירידתו היא התופעה הטבעית ביותר מבין כל ההתרחשויות הללו. ושמא כבר פסק נס השׂלָיו, שהרי לכאורה לא נמשך זמן רב. (פ' יתרו תש"ס, תשס"ב) וראה מש"כ למעלה (טז, יג).
		<b>"אשר עשה אלהים למשה ולישראל".</b> ואילו להלן (פסוק ח) "...ה' לפרעה ולמצרים". לפי שעה לא ידעתי, מה טעם השינוי הכפול - הן בשם ית' והן במושא מעשיו. ולכאורה צ"ע. (פ' יתרו תשס"ח) וראה דברי "העמק דבר" על אתר שכתב: אף־על־גב שכבר שמע "את כל אשר עשה אלהים למשה ולישראל עמו", מכל מקום הודיע לו חדשות מה שלא ידע. היינו - "אשר עשה ה'", ולא "אלהים" שמשמעו כח הדין והעונש על הנגישות, אלא עוד זאת שבמכות היו תכליות לדעת כח ה', כמו שאמר ה' בכמה מכות "למען תדעו" וגו'... והודיע לו עוד, שהיה "לפרעה ולמצרים" - שלא נשתוו העונשין עצמם לפרעה ולמצרים, אלא לפרעה היו גדולים כדי להראות התכלית מזה המכה. ע"כ. וראה גם דברי ר' זלמן סורוצקין בפירושו "אזניים לתורה" שכתב: בנוהג שבעולם, אדם, שנתעסק בצרכי צבור, והצליח, כשהוא מספר את הפרטים למישהו, משתדל להבליט את אישיותו, שהוא בכשרונותיו וחריצותו או בצדקתו פעל כל אלה, ובפרט רגיל אדם להתפאר לפני חמיו...; לעומת זאת אחרים, המספרים את אותו המעשה, תולים את ההצלחה בגורמים אחרים, ולשתדלן נותנים רק מעט, ויש שמטילים בו דופי... ומה "מוזרה" היא הנהגתו של הענו מכל אדם! וכשהתורה העידה, שיתרו שמע אפילו מפי אחרים: "את כל אשר עשה אלהים למשה ולישראל", שעיקר ההצלחה היתה בזכות משה ואחר כך - ישראל, בא משה בעצמו ו"מתפאר" לפני חותנו, שכל מה שעשה ה' לפרעה ולמצרים, היה "על אודות ישראל", ואת עצמו לא הזכיר כלל...! ומי יתן, והיה הדבר הזה למופת לעסקני דורנו. ע"כ.
	@22ב	<b>רש"י ד"ה אחר שלוחיה, ...אמר לו, מי הם הללו וכו'.</b> התמונה המתוארת כאן באשר לפגישת האחים אחרי שנים רבות תמוהה. הם נפגשים במדבר כשאחד מהם מלווה אשה ושני ילדים קטנים. והנה משה אינו מספר לאחיו הגדול, שזוהי אשתו ואלה שני בניו, כפי שהיינו עושים אנחנו מיד אחר החיבוק הראשון, אבל הוא ממתין עד שאהרן ישאל אותו על אודות מלוויו. האם זה ענין של דרך־ארץ כלפי האח הגדול? של אי־החשבת ענייני משפחה בשעה היסטורית? ועדיין לא ראיתי מי שיעמוד על זה. (פ' יתרו תשמ"ט)
		ולכאורה קשה עוד יותר מה שמסופר כאן על פגישת משה עם יתרו חותנו ומה שלא מסופר על פגישתו עם אשתו ובניו. (פ' יתרו תש"ן) וראה "דעת מקרא" על אתר שכתב: התורה מקצרת בעניינים שבין משה לבני משפחתו (אשתו ובניו), שלא כמו במעשי האבות, אברהם יצחק ויעקב, שהיא מאריכה בעניינים אלה, ונתכוונה התורה לרמוז בכך, שעיקר התעסקותו של משה הוא בהנהגת עם ישראל ובמתן התורה והמצוות, ולא בחיי משפחתו.
		דומה שאי־החשבתם של ענייני משפחה אצל משה מתחילה כאן, אך ראה גם להלן (פסוק ז) ועוד, והשווה לעומת זאת הדברים המיוחסים ליתרו (פסוק ו, ד"ה אני חתנך יתרו וגו'). (פ' יתרו תשס"א, אצל יחיאל ותמר שי' ברמת אביב) וראה תנא דבי אליהו (ה, יג) שהיה יתרו אומר למשה "משביע אני עליך באל אביך, שתצא לקראתי ותקבלני בסבר פנים יפות".
	@22ג	<b>"אשר שם האחד גרשם... ושם האחד אליעזר" וגו'.</b> בשלמא שהכתוב מספר על סיבת מתן השם אליעזר שאותה לא הזכיר סמוך למילתו, לא לפניה ולא אחריה (ד, כב), אך למה הוא חוזר על סיבת מתן השם גרשום שכבר נמסרה לנו למעלה (ב, כב)? ולומר שהכתוב חוזר על זה אגב איזכור טעם שמו של אליעזר נראה קצת קשה. (פ' יתרו תשנ"ד) וראה דברי "אור החיים" הק' על אתר.
		ורמב"ן על אתר כתב: ובכאן רצה להזכיר החסד שעשה הקב"ה למשה, שהיה גר בארץ נכריה, ונותן שַם הודאה לשם שהצילו מחרב פרעה בברחו, ועתה הוא מלך על ישראל והטביע פרעה ועמו בים. ע"כ. (פ' יתרו תשנ"ז)
		ראויה לציון העובדה שקיום אליעזר מוזכר שם רק דרך אגב (ד, כ) "ויקח משה את אשתו ואת בניו", בלא ציון לידתו וטעם שמו, וראה שם ראב"ע ורמב"ן. (פ' יתרו תשס"א, אצל יחיאל ותמר שי' ברמת אביב)
	@22ה	<b>רש"י ד"ה אל המדבר, ...שהיה יושב בכבודו של עולם, ונדבו לבו לצאת אל המדבר, מקום תוהו, לשמוע דברי תורה. ע"כ.</b> למה ובמה "כבודו של עולם"? והרי הרועים גירשו משם את בנותיו, כלומר לא רק שלא היו לו עבדים כי אם גם היה מזולזל כמי שירד מגדולתו (ראה רש"י למעלה ב, טז ד"ה ולכהן מדין). (פ' יתרו תשנ"ד)
		ואין בשאלה זו מן ההשבה על הדרוש, אלא קושיה - למה רש"י מביא דעות סותרות של דרשנים? (פ' יתרו תשנ"ו)
	@22ו	<b>רש"י ד"ה אני חתנך יתרו וגו', אם אין אתה יוצא בגיני וכו'. מכילתא.</b> דומה שחז"ל העריכו אל נכון את חוסר עניינו של משה בעסקי משפחה. וראה מה שכתבתי למעלה (פסוק ב). (פ' יתרו תשנ"ו)
	@22ז	<b>רש"י ד"ה וישתחו וישק לו, איני יודע מי השתחוה למי וכו'.</b> ואיני יודע מה קושייתו של רש"י, שהרי נושא המשפט הוא משה - "ויצא משה", ומה אפוא מונע מלהסב את הנשואים "וישתחו וישק" על הנושא, כמקובל בכל משפט? (פ' יתרו תשמ"ג) וראה "משכיל לדוד" שעיקר הספק הוא מזה שלא כתוב "ויצא משה <b>לקראתו</b>", אלא כתוב "לקראת חתנו". לשון זו הביאה את רש"י להסתפק שמא חזר הכתוב והזכיר "חתנו" כדי לסמוך חתנו ל"וישתחו" לומר שיתרו היה משתחוה. וראה רא"ם.
		ועוד, מהי הראיה לענין זה מן ההמשך: "וישאלו איש לרעהו לשלום", והרי זה ענין חדש עם נושא חדש - "איש לרעהו". ועוד: גם יתרו נקרא "איש" - "ויואל משה לשבת את האיש" (למעלה ב, כא)? (פ' יתרו תשס"ג) וראה "משכיל לדוד" שמשה שאל בשלום יתרו תחילה וממילא הוא גם היה המשתחוה. ואף־על־פי שבשאילת השלום כתוב "וישאלו", שמשמעו מוסב על שניהם, אין זו קושיה, כיון שכשמשה שאל בשלומו היה יתרו מוכרח להשיבו, ולכן כתוב "וישאלו", אבל עיקר השואל מתחילה היה משה. וראה "לפשוטו של רש"י" המבאר כי אצל יתרו נאמר "איש" במקום שמו, אבל אצל משה נאמר "איש" בתוספת לשמו - "והאיש משה" וכן "כי זה משה האיש" (לב, א).
	@22ח	<b>"ויספר משה לחתנו את כל אשר עשה ה'" וגו'.</b> משום מה העדיף אדון כל הנביאים לספר גדולת הבורא ליתרו - "למשוך את לבו לקרבו לתורה" (רש"י־מכילתא), לנכרי זה, ולא לאשתו ולבניו. מסתבר שזה משום שעדיין צעירים ביותר היו, ובאשר לאשתו - מסתבר שהעדיף לכגון דא את אביה עליה, לפי רוח הזמן. (פ' יתרו תשמ"ג, תשס"ו) וראה מש"כ למעלה (פסוק ב). וראב"ע למעלה (פסוק ז) כתב: ויצא, לקראת חתנו - בעבור כבוד יתרו וחכמתו, ולא לאשתו ובניו, כי אין מנהג לאדם נכבד לצאת לקראת אשתו או בניו.
		<b>רש"י ד"ה את כל התלאה, שעל הים ושל עמלק (מכילתא).</b> ומסתבר שב"על הים" הכוונה למצב שקדם לקריעת הים, שהרי בתלאה מדובר כאן.
		<b>רשב"ם ד"ה התלאה אשר מצאתם בדרך, רדיפת פרעה, מים ומן ובשר שנתן להם הקב"ה. ע"כ.</b> ותמוה שהוא מזכיר את שלושת האחרונים תחת הכותרת "התלאה". (פ' יתרו תשמ"ז) וראה הערה טו בפירוש רשב"ם (הוצאת חורב), שהערת רשב"ם כאן מפרשת, לא רק את "התלאה" אלא גם את ההצלה שמוזכרת בסוף הפסוק.
	@22ט	<b>"ויחד יתרו".</b> ראה תנחומא: "אל תקרי וי<b>ח</b>ד אלא וי<b>ה</b>ד - שנעשה יהודי". וראה סנהדרין (צד ע"א), שלפי רב אכן העביר חרב חדה על בשרו (רש"י - ומל עצמו ונתגייר), אך לפי שמואל נעשה בשרו חידודין חידודין והיה מיצר על מפלת מצרים.
		והרב רפאל אוסטרוף, ממִנהל הגיור, כתב ב"שבת בשבתו" פרשת יתרו תשנ"ח, שלדעת שמואל התעצב יתרו על זה שהמצרים לא זכו למה שהוא זכה, דהיינו להתגייר כמוהו. ויפים הדברים. (פ' יתרו תשנ"ח)
		<b>רש"י ד"ה ויחד יתרו, ...ומדרש אגדה, נעשה בשרו חידודין חידודין, מיצר על איבוד מצרים וכו'.</b> וצריך לומר שמדרש זה אינו סובר כרבי אליעזר (זבחים קטז ע"א) שקריעת ים־סוף שמע ובא, שאם כן, אין סיבה שבשרו ייעשה חידודין חידודין עתה, כשהוא שומע פעם נוספת מה שכבר שמע, או שמא תיאורו של עד ראיה גרם לו? (פ' יתרו תשמ"ז) וראה מש"כ למעלה (פסוק א) בד"ה את כל אשר עשה.
		תמהתי מה רמז מצא הדרשן לדרשתו־דעתו זו, ואמר לי ר' אברהם רון שי' שרק בפסוק זה ובסמוך לו בא השם יתרו, בלא התוספת "חותן משה", כפי שבא בכל הפרשה, כלומר רק כאשר יתרו חש כיתרו בלבד, ולא כחותן משה, פרצו בו ההרגשות הקמאיות, אלה שמן עברו הנכרי. (פ' יתרו תשמ"ח)
		היום שאלתי את ר' אברהם רון שי' על תשובתו היפה, מהנאמר בפסוק י - "ויאמר יתרו ברוך ה'" וגו', שגם בו אין התוספת "חותן משה", למרות שמתואר בו כיצד מברך יתרו את ה' - ושם ודאי אין לומר כי "יתרו חש כיתרו בלבד". ר' אברהם רון טען שאין כאן משום ברכה על טובתם של ישראל, הברכה היא על איבוד מצרים כפי שמוכח מן הסיפא - "כי בדבר אשר זדו עליהם". (פ' משפטים תשנ"ח)
		לפי דברי ר' אברהם רון קשים דברי אגדה זו, לפיה היצר יתרו על איבוד מצרים. ועוד: פסוקנו עוסק בטובת ישראל ("על כל הטובה" וגו') והיא המן, הבאר והתורה, כדברי המכילתא, ולא באיבוד מצרים. (פ' יתרו תשמ"ז)
		<b>רש"י ד"ה על כל הטובה, טובת המן והבאר והתורה (מכילתא).</b> ושוב קשה: (א) הרי כבר שמע יתרו על אלה, ראה דברי רש"י למעלה (א), בד"ה את כל אשר עשה, להם בירידת המן ובבאר ובעמלק. (ב) מדוע אין מזכירים כאן את השׂלָיו. (ג) כאן מזכיר רש"י את התורה, כלומר הוא סבור שיתרו אחר מתן תורה בא, ואם כן, למה לא הזכיר "תורה" כבר בריש הפרשה (פסוק א)? (פ' יתרו תשמ"ג, תשמ"ז) וראה מש"כ למעלה (פסוק א) בד"ה וישמע יתרו, ובסוף ד"ה את כל אשר עשה.
	@22י	<b>"ויאמר יתרו ברוך ה' אשר הציל אתכם" וגו'.</b> תנא משום רבי פפייס, גנאי הוא למשה וששים ריבוא שלא אמרו ברוך, עד שבא יתרו ואמר ברוך ה' (סנהדרין צד ע"א), ומשום מה אין מאמר זה מובא ב"תורה שלמה". וראה "תורה תמימה" על אתר (אות יג): דמה ששרו בני ישראל את השירה, אין זה בכלל ברכה והודאה, אלא רק שבח ותהלה, וגם זה היה רק לנס קריעת ים־סוף ולא ליציאת מצרים. ע"כ. ומעין דברי הגמרא בסנהדרין שואל בעל "תפארת שלמה" (רבי שלמה הכהן רבינוביץ') - בלי להזכיר את דבריה - והוא מבחין בין ראית טובת עצמו לראית טובו של הזולת, וכי זו היתה גדולתו של יתרו. מכאן לומדים חז"ל (ברכות נד ע"א), שהרואה מקום שנעשו בו נסים לישראל, מברך "שעשה נסים לאבותינו במקום הזה". (פ' יתרו תשס"א)
	@22יב	<b>"ויקח יתרו... עלה וזבחים לאלהים" וגו'.</b> הווה אומר שיתרו בא אל משה והביא גם בהמות עמו! שהרי מן הסתם משלו לקח. (פ' יתרו תש"ס) וראה מסכת עבודה־זרה (כד ע"ב) שם מסיקה הגמרא שיתרו קנה בהמות אלו מישראל. (הראני ר' גרשון באס שי')
		<b>"לאכל לחם".</b> ראה מה שכתבתי למעלה (טז, ח). וברור שגם כאן אין הכוונה ללחם במובנו הצר. (פ' יתרו תשס"ו) וב"דעת מקרא" כתב: לחם האמור בזבחים משמעו בשר, ואפשר שהיה גם לחם ממש, שאין דרך לאכול בשר בלא לחם. ובקרבנות תודה מביאים גם לחם. ועוד: כל הסעודה כולה קרויה "לחם".
		<b>רש"י ד"ה לפני האלהים, מכאן שהנהנה מסעודה שתלמידי חכמים מסובין בה, כאילו נהנה מזיו השכינה (ברכות ס"ד ע"א).</b> מסתבר שבעל דרשה זו סובר שיתרו אחרי מתן תורה בא, שהרי בלא תורה אין תלמידי חכמים! (פ' יתרו תשנ"ד)
	@22יג	<b>רש"י ד"ה ויהי ממחרת, מוצאי יום הכפורים היה, כך שנינו בספרי. ומהו ממחרת? למחרת רדתו מן ההר. ועל כרחך אי־אפשר לומר אלא ממחרת יום הכפורים, שהרי קודם מתן תורה אי־אפשר לומר "והודעתי את חקי האלהים" (פסוק טז).</b> רש"י מפרש פסוק זה כמאן דאמר "יתרו קודם מתן תורה הוה", מכל מקום למאן דאמר "יתרו אחר מתן תורה הוה" - כל הפרשה אינה במקומה, ולא רק מפסוקנו ואילך. ואם כן ניתן לפרש "ממחרת" כפשוטו - למחרת בוא יתרו. (פ' יתרו תשנ"ב)
		וראה "העמק דבר" המצטט מ"בעל הטורים הארוך" שטעות סופר יש כאן וצריך לומר: ממחרת יום הכפרה, כלומר ממחרת הבאת הקרבנות שבה מסופר בפסוק הקודם. ואם כן, צריך לומר שיתרו אחר מתן תורה בא, וממילא היה זה אי שם אחרי יום הכיפורים הראשון, שהרי ק"כ יום היה משה על ההר.
		וראה דברי "שפתי חכמים" (אות ג) המנמק את צדקת דברי רש"י. (פ' יתרו תשנ"ט)
		<b>רש"י ד"ה מן הבקר עד הערב, אפשר לומר כן? אלא כל דיין שדן וכו'.</b> וראה דברי "שפתי חכמים" (אות ח). אם אמנם כדבריו, על מה התרגש יתרו ומה ראה (פסוק יד), והרי השפיטה היתה קצרה? (פ' יתרו תשנ"ד)
	@22יד	<b>"מדוע אתה יושב לבדך וכל העם נצב עליך".</b> מלשון הפסוק קשה להכריע מה היתה שאלת יתרו, ושתי הבנות אפשריות: (א) מדוע רק אתה יושב, ואילו הם עומדים? (ב) מדוע רק אתה יושב, ואין שופטים נוספים יושבים?
		מפסוק יג משתמע שיתרו דואג כאן לעם העומד לפני משה "מן הבקר עד הערב" (וכך פירשו רשב"ם, ראב"ע ורמב"ן). ומפסוק יח משמע שיתרו גם דואג לחתנו - "נבל תבל גם אתה" וכך נשמע גם מלשון "והקל מעליך" שבפסוק כב. ואילו לפי רש"י (יג ד"ה וישב משה וגו' ויעמד העם) - יושב כמלך וכולם עומדים... שהיה מזלזל בכבודם של ישראל - לא הטורח אלא הזלזול הזה הדאיג את יתרו, ולפי זה קשה, מה שייך לומר "נבל תבל גם אתה"? (פ' יתרו תשמ"ז) וראה הערה ל ב"לפשוטו של רש"י" שכתב: אפשר ורש"י לא פירש כשאר המפרשים משום שלהלן פירש "מן הבקר עד הערב" לא כמשמעו, אלא שהתורה החשיבה דינו <b>כאילו עוסק בתורה כל היום</b>.
		להבדיל אלף אלפי הבדלות, דומה שהמאורעות בחודשים האחרונים הוכיחו, שאמנם אי־אפשר לגרום לתורים ולהמשיך לשלוט לנצח, שאין שנואים לעם כתורים הללו. (בעקבות תוצאות נפילת חומת ברלין - איחוד הרפובליקה הדמוקרטית הגרמנית עם הרפובליקה הפדרלית של גרמניה, פ' יתרו תש"ן)
		מערכת שיפוט זו, מסתבר שככל שהיתה מעשית בימי המדבר, בוטלה אחר כיבוש הארץ ויישובה, אבל לא ראיתי שמישהו יציין את זמניותה. (פ' ראה תשס"ד)
	@22טו	<b>"...כי יבא אלי העם לדרש אלהים...".</b> יותר מאשר מסתבר, שבאו אל משה בעניינים שבין אדם לחבירו, שהרי שאלות הלכה עדיין לא היו יכולות להיות להם, מכיון שזה היה ממחרת יום הכיפורים, כלומר כאשר משה רבנו ע"ה חזר עם הלוחות השניים. (פ' יתרו תשס"ו) ולפי רמב"ן על אתר באו אל משה כדי שיתפלל על חוליהם (ראה בראשית כה, כב ומלכים ב' ח, ח), כדי להודיעו מה שאבד להם (ראה שמואל א' ט, ט), כדי לשפוט אותם וכן כדי להודיע להם את חוקי ה' ואת תורותיו. וראה "העמק דבר" על אתר. (הערת ר' זאב נוימן שי')
		<b>רש"י ד"ה כי יבא, ...לשון הווה. ע"כ.</b> והרי רש"י טוען שאין הווה (בראשית כט, ג)? צריך לרכז את כל התבטאויותיו של רש"י בנדון ולהגיע לסיכום דעתו! (פ' יתרו תשנ"ח) וראה גם להלן (פסוק כב ד"ה והקל מעליך), ועוד הרבה. (פ' יתרו תשנ"ח)
	@22יז	<b>רש"י ד"ה ויאמר חתן משה, דרך כבוד קוראו הכתוב חותנו של מלך. ע"כ.</b> וראה "שפתי חכמים" (אות ל) השואל, למה אין רש"י מפרש כך למעלה (יד), ומשיב שהדיוק הוא בפסוקנו כי צריך היה לומר כאן "חותנו", כפי שנאמר בפסוק טו "ויאמר משה לחתנו", אלא שכאן לפני דברי יתרו, המוכיחים והיועצים למשה רבנו, הכתוב מדגיש את חשיבותו של יתרו, שהיה חותנו של מלך. וראה מה שכתבתי למעלה (פסוק ט) בשם ר' אברהם רון. (פ' יתרו תשנ"ט) וראה דברי "אזניים לתורה" המובאים למעלה (פסוק א).
	@22יח	<b>רש"י ד"ה גם אתה, לרבות אהרן וחור ושבעים הזקנים. ע"כ.</b> ובאשר לחור, ראה "דעת זקנים מבעלי התוספות" שכתב: תימה, שהרי חור נהרג במעשה העגל כדפירש רש"י בפרשת כי תשא גבי "ויבן מזבח לפניו", קרי ביה מזבוח לפניו. ויש לומר דהך דרשא אתיא כמאן דאמר "יתרו קודם מתן תורה היה", דאכתי לא נהרג חור. וראה גם "שפתי חכמים" (אות מ), ותשובותיהם יפות, אך שאלתי היא, למה רש"י מביא דעות נוגדות בלא להעיר. ואין זה המקרה היחיד. (פ' יתרו תשנ"ו)
		<b>"לא תוכל עשהו לבדך".</b> וקשה לי שבאותו הפסוק, ברישא, אומר רש"י (ד"ה גם אתה), לרבות אהרן וחור ושבעים זקנים, ואם כן אין זה "לבדך". ועל דברי רש"י עצמם קשה מדבריו להלן (כג) ד"ה וגם כל העם הזה, אהרן נדב ואביהוא ושבעים זקנים. למה החליף את חור בשני בני אהרן? (פ' יתרו תשמ"ז)
	@22יט	<b>רש"י ד"ה את הדברים, דברי ריבותם. ע"כ.</b> על החוקים והתורות, הדרך שילכו והמעשה שיעשו, מדובר בפסוק הסמוך, לכן מבאר רש"י ש"הדברים" שבפסוקנו אלו דברי ריבותם - המריבות הבינאישיות או הממוניות. (פ' יתרו תשנ"ד, תשנ"ט)
	@22כג	<b>רש"י ד"ה וצוך אלהים ויכלת עמד, הִמלך בגבורה, אם מצוה אותך וכו'.</b> והנה במקום אחר (דברים א, טו) נדרש רש"י (ספרי) לשאלה, למה חוזר הכתוב בפרשתנו על הדברים בשעת ביצוע עצת יתרו, ואינו חוזר על התכונות שעל פיהן יש לבחור בשופטים לדעת יתרו, אבל אין הכתוב מזכיר, לא כאן ולא בפרשת דברים, שאכן משה רבנו ע"ה נמלך בגבורה, דבר שנראה לרש"י חיוני כל כך, עד שהוא מזכירו פעמיים, כאן וכבר קודם לכן (פסוק יט ד"ה איעצך ויהי אלהים עמך). ואמנם נראה שהסכמתו יתברך לדבר עקרוני כל כך שצריך להסדיר את דרכי השיפוט לפחות לימי מסעי המדבר באמת חיונית היא.
		ולא רק ענין זה - הסכמת הקב"ה - אינו מתואר בשעת ביצוע העצה, אלא גם לא מתואר כאן כלל תפקיד העם במינוי השופטים כפי שמובן מן הפרשה המקבילה (דברים א, יב-טו). אלא שעל זה אפשר לומר, דברי תורה עניים במקומן ועשירים במקום אחר (ירושלמי ראש השנה פ"ג ה"ה). (פ' יתרו תשמ"ז, תשנ"ג, תשנ"ד, תשנ"ו, תשנ"ט)
		<b>רש"י ד"ה וגם כל העם הזה, אהרן, נדב ואביהוא ושבעים זקנים וכו'.</b> ולא ידעתי, מה דוחק את רש"י לפרש כך, והרי פשוט יותר הוא לומר "כל העם" - עם בני ישראל, שכן לא רק שאהרן ובניו והזקנים כלל לא הוזכרו בהקשר זה, אלא פסוקים מפורשים יש כאן. למעלה (יד) נאמר "אתה יושב לבדך", ולעומת זאת "כל העם נצב עליך" - כך בפי יתרו, ובפי משה (טו) - "כי יבא אלי". ודברי רא"ם ומהרש"ל המובאים ב"שפתי חכמים" (אות ק) קשים לי.
		ועוד: לפי רש"י יש להסביר, מדוע מתעלם מאלעזר ואיתמר. ושמא זה משום שעדיין קטנים היו. (פ' יתרו תשנ"א, תשנ"ב, תשנ"ג, תשנ"ח)
		והנה רש"י למעלה (יח) ד"ה גם אתה כתב: לרבות אהרן וחור ושבעים זקנים. ע"כ. ומה לי הכא ומה לי התם? ובשני המקומות מציינים למכילתא, והנה לפסוק יח נאמר שם: "אתה", זה משה. "גם", זה אהרן. "העם הזה אשר עמך", אלו שבעים זקנים, דברי רבי יהושע, רבי אלעזר המודעי אומר: "אתה", זה משה. "גם", זה אהרן. "גם", זה נדב ואביהוא. "העם הזה אשר עמך", אלו שבעים זקנים. ואילו לפסוקנו נאמר שם: "וגם כל העם הזה" וגו'. אהרן נדב ואביהוא ושבעים איש מזקני ישראל. ולפי זה קשה ממכילתא למכילתא, ובוודאי קשה על רש"י, למה אין עקביות בדרשות חז"ל שמביא. (פ' יתרו תש"ס) וראה "רש"י השלם" לפסוק יח (הערה 51).
	@22כו	<b>"ושפטו את העם בכל עת".</b> וקשה לי, והרי יש זמנים שאין שופטים בהם - לא בלילה ולא בשבת ובמועד, ומה בא אפוא "בכל עת" לומר? ושמא בא "בכל עת" בניגוד אל "מן בקר עד ערב" המודגש על ידי חזרה (יג; טו), כלומר על פי עצת יתרו נתאפשר לזקוקים לשופט להיענות בלא העמידה בתור האין־סופי? (פ' יתרו תשמ"ז) ורמב"ן כתב: בכל עת - שדיני ממונות גומרין אפילו בלילה.
		<b>רש"י ד"ה יביאון, מייתין (תרגום אונקלוס).</b> ולא ידעתי למה רש"י צריך להביא לשון אונקלוס, והרי זה ברור גם בלי זה, ולא די בזה, אלא גם להלן (יט, ד ד"ה ואבִא אתכם אלי) מבאר רש"י - "כתרגומו" (דהיינו "וקריבית יתכון"). ואולי זקוקה צורה זו - "ואביא" - יותר להסבר. אף יתכן שרש"י מבקש להבחין בין "יביאון" שכאן ל"ואבִא" דלהלן, שהרי כאן מדובר "בהבאת" דבר רוחני ושם "בקירוב" דבר גשמי, ושניהם אינם מלשון ה"הבאה" הרגילה - לקחת דבר בידיים ולהביאו אל... כגון "והבל הביא גם הוא" (בראשית ד, ד), "והבאת לאביך ואכל" (שם כז, י) ועוד הרבה. ולכאורה אין אונקלוס מבחין בין הבאת דבר גשמי להבאת דבר רוחני, אך צריך לבדוק ביסודיות. (פ' יתרו תשנ"ו)
		ואולי מבקש רש"י להימנע מלשון הווה, כהמשך לטענתו בספר בראשית (כט, ג) שאין הווה, ולכן הוא מביא לשון אונקלוס, וכן גם בדיבור הבא, מהאי טעמא. (פ' יתרו תש"ס) וכן בד"ה הקודם (ושפטו).
	@22כז	<b>"...וילך לו (יתרו) אל ארצו"</b>. ראה אצל ר"ע ספורנו, ומדבריו ברור ששילוח זה לא היה עכשו, כי אם מאוחר יותר ("לא אלך" וגו' - במדבר י, ל), וכשיטת רבי אלעזר המודעי, שיתרו אחר מתן תורה בא. (פ' יתרו התש"ן)
		ולפי רש"י - "לגייר בני משפחתו" - אפשר לכאורה לומר שיתרו בא אל בני ישראל פעמיים, פעם אחת כאן ופעם נוספת (במדבר י, ל) כשהביא את בני משפחתו המגויירים אל בני ישראל, ובפעם השניה חזר לביתו כדברי ר"ע ספורנו. (פ' יתרו תש"ס)
@11יט	@22א	<b>רש"י ד"ה ביום הזה, בראש חודש, לא היה צריך לכתוב אלא ביום ההוא, מהו ביום הזה, שיהיו דברי תורה וכו'.</b> וקשה לי, מאי נפקא מינה בין "ההוא" ו"הזה" לענייננו, אבל ראה דברי בעל "שפתי חכמים" (אות ש) בשם "נחלת יעקב" שכתב כי הכוונה לגזירה שווה - כתיב הכא "ביום הזה" וכתיב התם "החדש הזה". ועדיין קשה, למה לא כתוב בפשטות: באחד בחודש, אם אמנם כל כך חשוב לדעת את היום המדויק? ובכלל, בכל סדר ההתרחשויות שמכאן ועד מתן תורה, קשה לדעת מה ארע מתי. גם קשה: כיצד נקשר ענין דברי תורה לכאן, והרי מדובר לא בתאריך מתן תורה אלא בתאריך ביאתם למדבר סיני. (פ' יתרו תשמ"ט, תשנ"ג) על הסתרת זמני ההתרחשויות שבשבוע זה כתב ר' עמוס חכם ב"דעת מקרא" (עמ' שצט): יש לומר שהתורה נקטה לשון סתומה בענינים האלה, לרמוז, שהדברים נשגבים, והם שייכים לתחום המסתורי של המגע שבין העולם האנושי לבין העולם האלקי, והם דברים שאינם ניתנים להבעה בהגדרות מדויקות בלשון אנושית. ע"כ.
		ולאחר עיון בדברי רש"י, כך הוא סדר ההתרחשויות:
		<b>א' סיון (פסוקים א-ב) -</b> בני ישראל הגיעו למדבר סיני וחנו לפני ההר.
		<b>ב' סיון (פסוקים ג-ח)</b> - משה עולה אל ה' <b>(עליה ראשונה)</b> ומצווה לבשר לישראל על הברית שעומד ה' לכרות עמהם ועל כי בחר ה' בהם להיות לו סגולה מכל העמים. (רש"י יט, ג - עליותיו בהשכמה). משה יורד ומבשר זאת לזקני העם שיאמרו לישראל. ובני ישראל מתחייבים פה אחד - "כל אשר דבר ה' נעשה".
		<b>ג' בסיון (פסוקים ח-ט) -</b> משה שב ועולה <b>(עליה שניה)</b> אל ה' ומעביר את תגובת העם (רש"י יט, ח). ה' מודיע שיתגלה למשה וישמיע דבריו לעם. משה יורד ומוסר לעם את דבר ה' ובני ישראל משיבים למשה "רצוננו לראות את מלכנו" (רש"י יט, ט).
		<b>ד' בסיון (פסוקים ט-יג ופסוקים א-ד שבפרק כד. ראה רש"י שם) -</b> משה עולה שוב <b>(עליה שלישית)</b> ומוסר לה' את תשובת העם. ה' מקבל את בקשת בני ישראל ומצווה על ההכנות לקראת מתן תורה - פרישה מטומאה, כיבוס בגדים וסימון גבול סביב המחנה כדי שלא יבואו לידי נגיעה בהר. (כאן באה התרחשות נוספת עליה מסופר להלן כד, א-ב - ה' מצווה את משה לעלות פעם נוספת עם אהרן ובניו ושבעים זקנים - כל אחד לפי גבולו). לאחר מכן משה יורד ומצווה את העם על פרישה והגבלה. (שוב באה התרחשות עליה מסופר להלן שם ג-ד - משה מצווה על שבע מצוות שנצטוו בני נח, על שבת, כבוד אב ואם, פרה אדומה ודינים שניתנו להם במרה. בני ישראל שבים ואומרים: "כל הדברים אשר דבר ה' נעשה". ולאחר מכן כותב משה את ספר הברית - מבראשית ועד מתן תורה ומצוות שנצטוו במרה).
		<b>יום ה' בסיון (פסוקים ד-ח שבפרק כד) -</b> זהו היום השני לפרישה. משה בונה מזבח תחת ההר, מעמיד שתים עשרה מצבות (ראה רש"י יט, יא), שולח את נערי בני ישראל להקריב עולות ושלמים, לוקח חצי מהדם ושם באגנות ואת חציו השני נותן על המזבח וקורא לפני בני ישראל את ספר הברית. בני ישראל אומרים "נעשה ונשמע". (ראה רש"י כד, א). לאחר מכן משה לוקח חצי מהדם שבאגנות, זורק על העם ובכך מכניסם בברית עם ה'.
		<b>יום ו' בסיון (פסוקים טז-כה) -</b> זהו היום השלישי לפרישה (ראה רש"י יט, טו). בבוקר השרה ה' שכינתו בקולות וברקים, ענן כבד וקול שופר הולך וחזק. משה אסף את בני ישראל והביאם לתחתית הר סיני. ה' קרא למשה לעלות אל ראש ההר וציווהו בשנית להגביל את בני ישראל. משה שאל את ה' אם ישנו חידוש בציווי חוזר זה, וה' השיב כי הציווי החוזר בא כדי לזרז את העם בשנית (ראה רש"י יט, כד). משה ירד ומלא שליחותו. (ראה מאמרו של הרב איתן שנדורפי שי' "נעשה ונשמע" ו"רצוננו לראות את מלכנו" בספרו "הדר התורה" על ספר שמות).
	@22ב	<b>רש"י ד"ה ויסעו מרפידים, ...אלא להקיש נסיעתן מרפידים לביאתן למדבר סיני, מה ביאתן למדבר סיני בתשובה, אף נסיעתן מרפידים בתשובה. ע"כ.</b> בצאתם מרפידים עשו תשובה על כך שרפו ידיהם מדברי תורה, וכפי שרמוז במשנה (ראש השנה פ"ג מ"ח) "...אלא בזמן שישראל מסתכלין כלפי מעלה'' וכו', ובהגעתם להר סיני, עשו תשובה על התרעומת והמחלוקת שהיתה נחלתם בכל שאר החניות, כמבואר בדיבור הבא, וכפי שמציין בעל "שפתי חכמים" (אות ת), שרמוזה תשובתם בדברי הכתוב "ויחן שם ישראל" - כאיש אחד בלב אחד. (פ' יתרו תשמ"ט)
		<b>רש"י ד"ה ויחן שם ישראל, כאיש אחד בלב אחד וכו'.</b> והשווה לשון רש"י למעלה (יד, י) ומה שכתבתי שם. ועתה בדקתי במכילתא דרבי ישמעאל והתברר לי שרש"י כלל אינו מצטט מילולית ושני הניסוחים שלו הם, והרי לשון המכילתא (יד, י): "והנה מצרים נוסע אחריהם, נוסעים אין כתיב כאן אלא נוסע, מגיד שנעשו כולם תורמיות תורמיות (=קבוצות, חבורות) כאיש אחד. מכאן למדה המלכות להיות מנהגת תורמיות תורמיות". ולשון המכילתא כאן: "כל מקום שהוא אומר ויסעו ויחנו - נוסעים במחלוקת וחונים במחלוקת, אבל כאן השוו כולם לב אחד, לכך נאמר 'ויחן שם'" וגו'. (פ' יתרו תשנ"ג)
		ולא ידעתי, מה ענין יש לו לרש"י להרחיב תרעומות ומחלוקות ישראל מעל למסופר בכתוב, שהרי היו כמה וכמה חניות שבהן לא מסופר דבר, כלומר גם מחלוקת לא היתה. (פ' יתרו תשנ"ח) וראה לשון תנחומא ישן (ט).
		ושמא זה שייך למגמתו החינוכית של רש"י, ראה מאמרו של אברהם גרוסמן בספר "פרקי נחמה" (עמ' 199) שאני עורך בימים אלה. (פ' יתרו תש"ס) וכך נאמר שם: בפירושיו למקרא יש לרש"י מגמה חינוכית מובהקת, בצד מגמתו הפרשנית... הוא ניצל הזדמנויות שניקרו בדרכו, כדי להעיר על מעלתם של ערכים שנראו לו חשובים במיוחד... רש"י הירבה לדבר בשבח השלום בכלל, והשלום בין אדם לרעהו בפרט. בעת סכסוכים שהתעוררו בזמנו בקהילות ישראל, פנה בקריאה נרגשת אל הבריות להשכין שלום ביניהם: "ואתם תתנו לבבכם לרדוף שלום... והשלום הוא יגרום לכם לעזר מן הצר ולא יוכל שטן לשלוט בכם, ושנו רבותינו: גדול שלום שנתן בחלקן של צדיקים... ומי ששמו וברכתו שלום ישפות לכם שלום" (תשובות חכמי צרפת ולותיר סימן כג, דף יג ע"א). גם בפירושו לתורה ניצל הזדמנויות שונות לדרוש בשבח השלום וכו'. ראה שם דוגמאות שונות.
		בדרך הלצה אומרים, שאחדות זו היתה אפשרית רק לפני מתן תורה, כי אחריו היה לכל אחד הרב שלו או האדמו"ר שלו או המנהג שלו, וכבר אי אפשר היה לאחדם. (פ' יתרו תשס"ג)
		<b>רש"י ד"ה נגד ההר, למזרחו, וכל מקום וכו'.</b> כל דבר שאין לו פנים בעצמו, כמו הר, כאשר פניו למזרח, נקרא שהוא עומד נגדו, שהמזרח נקרא "קדם" והמערב נקרא "אחור" - כך מבואר ב"גור אריה". (פ' יתרו תשס"ב)
	@22ג	<b>רש"י ד"ה ותגיד לבני ישראל, ...דברים הקשים כגידין (מכילתא, שבת פז ע"א).</b> "בעל הטורים" מציין את הכתיב המלא, ביו"ד, ולכאורה היא הרמז לדרשה. וראה מה שכתבתי להלן (דברים ב, טז-יז). (פ' יתרו תשנ"ז, תש"ס)
	@22ד	<b>רש"י ד"ה ואשא אתכם, זה יום שבאו ישראל לרעמסס, שהיו ישראל מפוזרין בכל ארץ גושן, ולשעה קלה כשבאו ליסע ולצאת, נקבצו כולם לרעמסס וכו'.</b> והרי זה מנסי יציאת מצרים שאין מרבים לדבר בו - מיליוני אנשים נתקבצו ביום אחד, בלא אמצעי תקשורת שיזעיקום. מסתבר שזהו הדבר הגדול שרש"י רוצה להסביר כאן, ולא זכור לי שמצאתי שימת לב לנקודה זו אצל פרשן אחר. (פ' יתרו תשמ"ח) כמו שכתבתי למעלה (יב, לז). וראה חזקוני על אתר.
		אך יש כאן גם התייחסות לשאלה, אם במגובש או במפוזר בין המצרים גרו בני ישראל במצרים, והנוסחה - מפוזרים בכל ארץ גושן - היא אולי הפתרון, פשרה בין שתי הדעות הקיצוניות. (פ' יתרו תש"ן)
		וראה מה שכתבתי על זה בכמה מקומות למעלה (ג, כב; ח, יח; יב, יג), ובוודאי אין בנוסחה זו פתרון הולם, שהרי לא רק משכניהם שבארץ גושן שאלו כלי כסף וכו', שהרי נצלו את מצרים ולא את ארץ גושן בלבד. (פ' יתרו תשנ"ח)
		<b>רש"י ד"ה על כנפי נשרים, כנשר וכו'.</b> רש"י מאריך במשל זה שוב בספר דברים (לב, יא). (פ' יתרו תשס"ו)
	@22ה	<b>רש"י ד"ה סגולה, ...והם בעיני ולפני לכלום. ע"כ.</b> והרי "כלום" הוא ממש, משהו, וצריך לומר 'לא כלום'. אך כך כבר בדפו"ר והרי זה תימה, כי בכל הש"ס פירוש "כלום" כנ"ל. (פ' יתרו תשס"ד, תשס"ו) גם ברש"י מוצאים אנו שימוש במלה "כלום" במשמעות של 'דבר מועט'. ראה בראשית (ל, לג) - "אם תחשדני שאני נוטל משלך כלום", ושם (לא, יד) - "כלום אנו מיחלות לירש בנכסי אבינו כלום בין הזכרים". ואכן בדפוס רומי הגירסה היא: ולא כלום. ור' אברהם ברלינר גרס: אינן כלום. (הערת ר' חזקי פוקס שי')
		<b>"...כי לי כל הארץ".</b> מלת 'כי' שכאן מתפרשת על־ידי רש"י בד"ה סגולה, ושיעור הכתוב הוא: אילו היינו אנו עם יחידו שלו יתברך, לא היינו סגולה, ורק משום שכל העמים שלו הם, נוצרת לנו האפשרות להיות עם סגולתו. (פ' יתרו תשנ"ו)
	@22ו	<b>רש"י ד"ה אלה הדברים, לא פחות ולא יותר. ע"כ.</b> ובמכילתא דרבי ישמעאל: "שלא תפחות ולא תוסיף". ולא ידעתי למה רש"י משנה הלשון. (פ' וארא תשנ"ג)
	@22ז	<b>"...וישם לפניהם את כל הדברים האלה".</b> כלומר פסוקים ד-ו. (פ' יתרו תשנ"ז)
	@22ז	<b>"ויבא משה ויקרא לזקני העם... ויענו כל העם" וגו'.</b> תמהתי על כך שמובאת כאן תשובת "כל העם", והם כלל לא נשאלו. ושמא זהו הדבר המכונה דמוקרטיה - כשנציגות העם עונה, כאילו ענה העם כולו. וכך תשובתו של "אור החיים" הק': משה רבנו חשש שמא תארע תקלה והעם חלילה לא יחפוץ לקבל את התורה, לכן מסר לזקנים תחילה, והנה לא הספיקו הזקנים להשיב וכבר "וענו כל העם יחדו 'כל אשר דבר ה' נעשה' מדעתנו השלמה וברצוננו הפשוט... והנה הראו בני ישראל עוצם אחדותם והשוואת רצונם באלהינו, כי ס' רבוא אמרו בהשוואה דיבור אחד, כאומרו 'יחדו', ולא נתאחר אחד מהם ולא קדם אחד לחבירו ולא שינה אחד מהם להשיב בנוסח אחר - אשרי עולם שאומה זו בתוכו!". (פ' יתרו תשמ"ז)
	@22ט	<b>"וגם בך יאמינו לעולם".</b> אף־על־פי שכבר האמינו במשה, שכבר נאמר (יד, לא) "ויאמינו בה' ובמשה עבדו". הרי יש כאן הבטחה לאמונת עולם. (פ' יתרו תשנ"ח)
		<b>רש"י ד"ה וגם בך, גם בנביאים הבאים אחריך. ע"כ.</b> קצת תמוה שבמשפט שכל כולו בא להוסיף - לא רק בי אלא גם בך יאמינו - נדרשת תיבת גם לרבות. (פ' יתרו תשנ"ד) וכך כתב "אור החיים" הק' על אתר: פירוש "לעולם", לדורות הבאים... הבאים אחריו לעולם. וראה "באר מים חיים" שדרשה זו באה בשל הכפילות, שהרי במשה כבר נאמר "ויאמינו בה' ובמשה עבדו" (יד, לא).
		<b>רש"י ד"ה את דברי העם וגו', תשובה על דבר זה, שמעתי מהם שרצונם לשמוע ממך. אינו דומה השומע מפי שליח לשומע מפי המלך. רצוננו לראות את מלכנו. ע"כ.</b> כך צריך לפסק. רש"י מבקש לגלות את מה שהכתוב העלים, שכן נאמר "ויגד משה את דברי העם אל ה'", ולא נאמר מה היו דברי העם. וקשה לי, מה ראה הכתוב להעלים את דברי העם, ואחר שהעלים, מדוע מבקש רש"י לגלות? (פ' יתרו תשנ"ח) על שאלה זו השיב הרב איתן שנדורפי שי' על־פי דברי המהר"ל בספרו נצח ישראל (פרק יא). שם מבאר המהר"ל מדוע העלימה התורה את מעשי צדקותו של אברהם אבינו בשלבי חייו המוקדמים, לפני התגלות ה' אליו, ואילו חז"ל סיפרו באריכות - על חקירתו את העולם, על השגתו את ה' ועל מסירות נפשו למען ה' כשהסכים להיות מושלך לכבשן האש על אמונתו בה' - מדוע אין הדברים כתובים בתורה? מבאר המהר"ל שהתורה רצתה להדגיש שבחירת ה' באברהם אבינו היתה לא בגלל מעשיו הטובים של אברהם אבינו, אלא מצד רצון ה', וגם כאשר בני ישראל אינם בשיא המעלה, הם חביבים בעיני ה'. נמצא שישנם מעשים שלא נכתבו בתורה למרות חשיבותם כדי ללמדנו כי הבחירה האלקית בעם ישראל איננה תלויה במעשים ועל כן אינה בטלה לעולם.
		בדרך זו ניתן להבין גם מדוע העלימה התורה את דברי בני ישראל: "רצוננו לראות את מלכנו". בכך רצה הכתוב ללמד כי גם בלא שהיו אומרים זאת היו מקבלים את התורה. יתרה מזאת - ניתן לומר כי מסיבה זו נדחו הפסוקים הראשונים שבפרק כד השייכים לסדר ההתרחשויות שקדמו למתן תורה ונכתבו מאוחר יותר, לאחר פרשת משפטים (כך שיטת רש"י. ראה מש"כ למעלה בפסוק א). פסוקים אלו שבתחילת פרק כד מספרים על הברית שכרת ה' עם ישראל למרגלות הר סיני ערב מתן תורה, ובהזדמנות זו אמרו ישראל כאחד "נעשה ונשמע!" על מעמד זה מספרת התורה רק לאחר מתן תורה לאמור - מתן תורה אינו מותנה בכך שבני ישראל ייענו לברית האלקית עמהם ויאמרו "נעשה ונשמע", אדרבה! הפרשה שבאה לפני מתן תורה - פרשת בשלח - מספרת דווקא על תלונות בני ישראל על חוסר לחם וחוסר מים, להראות שגם ממצב נמוך זה יכלו ישראל להתעלות ולקבל את התורה. (וראה עוד במאמרו של הרב איתן שנדורפי שי' "נעשה ונשמע" ו"רצוננו לראות את מלכנו" בספרו "הדר התורה" על ספר שמות).
	@22י	<b>"...וכבסו שמלתם".</b> הרבה תמהתי, היכן יכבסו - וכמו כן היכן יטבלו מטומאתם אחרי הפרישה מן הנשים - הכל בבארה של מרים? ולא ראיתי מי שהעיר על זה. (פ' יתרו תשנ"ח)
	@22יא	<b>רש"י ד"ה והיו נכנים, מובדלים מאשה (מכילתא). ע"כ.</b> אין זה שפירוש המלה, נכונים - מובדלים, אבל תוכן הנכונות הוא להיות מובדלים מאשה. (פ' יתרו תשנ"ח)
	@22יג	<b>"לא תגע בו יד".</b> ראה "דעת זקנים מבעלי התוספות" על אתר שכתב: למה נאמר, והלא כבר נאמר: "כל הנגע..."? שמעתי מפי רבי יצחק דהאי קרא קאי אדלעיל דכתיב "כל הנגע בהר", והכי קאמר: כשאתה בא להרוג את הנוגע, לא תגע בו יד, אלא סקול יסקל - מרחוק סקלהו, שאם אתה הולך למקום שהוא שם להורגו, נמצא אתה עובר התחום ותתחייב. ע"כ. וראה גם רשב"ם, ראב"ע וחזקוני.
		<b>רש"י ד"ה ירה יירה, מכאן לנסקלין שהם נדחין למטה מבית הסקילה וכו'.</b> מקורו של רש"י הוא בגמרא (סנהדרין מה ע"א), וכך לשון הגמרא שם: תנו רבנן: מנין שבדחייה? תלמוד לומר "ירה". ומנין שבסקילה? תלמוד לומר "סקל יסקל או ירה יירה". ומנין שאם מת בדחייה - יצא? תלמוד לומר "או ירה יירה". מנין שאף לדורות כן? תלמוד לומר "סקל יסקל". ע"כ. על דרשת הגמרא שם קשה לי, שהרי כאן כתוב "או", כלומר או זה או זה. ותשובה לשאלה זו מצאתי בדברי "דעת זקנים מבעלי התוספות" על אתר: או זה הוא לשון אם, כלומר אם סקול יסקל - ירה יירה קודם לכן, שכן דרך הנסקלין שדוחפין קודם והדר נסקלין וכו'. (פ' יתרו תשמ"ז) וראה רש"י שם (סנהדרין מה ע"א) ד"ה תלמוד לומר כי סקל יסקל או ירה יירה, שהמקור לכך שסקילה נעשית גם בדחייה (אם לא הועילה דחייה באה סקילה) ולא או בסקילה או בדחייה, הוא מכפילות הלשון - לא נאמר רק "סקל או ירה", אלא "סקל יסקל או ירה יירה", ומכאן שצריך גם סקילה וגם דחייה (אם הוצרך לכך).
		ועתה לא ידעתי, האיך אפשר ללמוד מכאן על דחיפה, לכאורה מדובר כאן ביריית חץ וכדו'. וכדברי רשב"ם - "יורוהו בחיצים מרחוק". (פ' יתרו תש"ן)
		אלא צריך לומר שלפי רש"י (גמרא) לשון יר"ה שבכאן אינו במשמע המקובל היום כי אם כדברי רש"י בד"ה הבא - "יושלך למטה, כמו 'ירה בים' (טו, ד)". (ויש כאן קצת קושי, שכן נוהגו של רש"י לאחֵר - לרוב - את באורה של מלה קשה אחר פירושו את הענין). (פ' יתרו תשנ"ו)
		<b>רש"י ד"ה היובל, ...ושופר של אילו של יצחק היה (פרקי דרבי אליעזר ל). ע"כ.</b> וראה קושיית רמב"ן שאילו של יצחק עולה היה, כלומר שנשרף על קרניו, וראה תירוצו. וראה תירוצו היפה של רא"ם המובא ב"שפתי חכמים" (אות ק). (פ' יתרו תשנ"ו)
	@22יז	<b>רש"י ד"ה לקראת האלהים, מגיד שהשכינה יצאה לקראתם כחתן היוצא לקראת כלה וכו' (מכילתא).</b> ולא ידעתי, כיצד זה משתמע מכאן, שהרי הכתוב רק אומר שמשה רבנו ע"ה נהג את העם לקראת ה', כלומר העם נע, ואילו הקב"ה כביכול עמד. (פ' יתרו תשס"א) ורא"ם כתב שלשון "לקראת" נאמר תמיד על ההולכים זה כנגד זה. כמו "הנה הוא יֹצא לקראתך" (ד, יד).
	@22כ	<b>רש"י ד"ה וירד ה' על הר סיני, יכול ירד עליו ממש, תלמוד לומר (כ, יט) "כי מן השמים דברתי עמכם" וכו'.</b> מתחילה חשבתי שקושית המכילתא־רש"י היא משום ההאנשה, הבנת הדברים כפיזיים, וזה אינו, שכן איני רואה בתשובה פחות פיזיות־האנשה מאשר בקושיה. וצ"ע. (פ' יתרו תשנ"ו) וראה "משכיל לדוד" שדרשו כך בגלל הכפילות בלשון - "על הר סיני", "אל ראש ההר" - חדא, הורדה לשמים, שהגיען על ההר. וחדא, שירד כסא הכבוד עליהם. ורבנו בחיי כתב: לשון "ירידה" בהקב"ה, בכל מקום הוא עניין הראותו וגלויו בהשגת השכל... מתוך שראו הכבוד כאש אוכלת בראש ההר, ידעו והבינו כי שָם ה' המיוחד. ואל הכוונה הזאת נאמר "וירד ה'". לא שיראו ה' המיוחד, שהרי כתיב (להלן לג, כ) "כי לא יראני האדם וחי".
	@22כא	<b>רש"י ד"ה פן יהרסו וגו' (הראשון) וד"ה פן יהרסו (השני).</b> אכן מקובל אצל רש"י לבאר תחילה את הענין ורק אחר כך, בד"ה נפרד את משמע המלה הקשה, אך לא מובן לי, למה מופיע בין שני הביאורים הללו, הקשורים זה בזה, ד"ה ונפל ממנו רב. וגם אצל ר' אברהם ברלינר כך. (פ' יתרו תשמ"ז)
		וראה כיצד סידר ר' יצחק הלוי ז"ל את ד"ה פן יהרסו בחומש רש"ר הירש. ועל כל פנים, פירושו את הפועל הר"ס הוא נפלא בעמקותו, וצריך לומר שהוא פועל עומד (כאן). ומענין שבזה וגם בפועל פר"ץ שבפסוק הבא יש משום אסוציאציה לבנין - בנין עם ישראל. (פ' יתרו תשמ"ט)
	@22כב	<b>"וגם הכהנים...".</b> ראה מחלוקת תנאים בפירוש הכתוב הזה בזבחים (קטו ע"א): תניא "גם הכהנים הנגשים אל ה' יתקדשו" - רבי יהושע בן קרחה אומר: זו פרישות בכורות. רבי אומר: זו פרישות נדב ואביהוא. וראה שם רש"י ד"ה פרישות נדב ואביהוא, כלומר לא נקראו בכורות כהנים, אלא מי הן הכהנים הניגשים שהוזהרו כאן לפרוש מן ההר, זה נדב ואביהוא שנעשו בסיני כהנים וכו'. ולפי רבי "והכהנים" שבפסוק כד הם בני אהרן אלה שבפסוקנו. אבל רש"י מפרש מלת "הכהנים" - הבכורות, שהעבודה בהם, כרבי יהושע בן קרחה. (פ' יתרו תשנ"ח) וראה "משכיל לדוד" שכתב: ונקט רבנו כוותיה דרבי יהושע בן קרחה, משום דאף־על־גב דקיימא לן (עירובין מו ע"ב) הלכה כרבי מחבירו, שאני הכא דרבי יהושע בן קרחה לאו חבירו דרבי הוא, דקדים ליה (רבי יהושע בן קרחה לרבי) טובא. ותו, דסתם מתניתא כוותיה, דתנן (זבחים פי"ד מ"ד): עד שלא הוקם המשכן היו הבמות מותרות ועבודה בבכורות. וראה רש"י להלן (לב, כט) ובספר במדבר (ג, יב). באופן אחר תירץ הגר"א נבנצל שליט"א: כלל זה שהלכה כרבי מחבירו ולא מחבריו הוא כלל בהלכה לדורות, אך כאן המחלוקת היא בהבנת הכתובים ולא בדבר הלכה.
	@22כג	<b>"ויאמר משה אל ה' לא יוכל העם לעלת אל הר סיני כי אתה העדתה בנו לאמר הגבל את ההר וקדשתו".</b> משה נצטווה שנית להתרות בעם שלא יעלו בהר, והיה מהרהר בדבר - לשם מה נחוצה התראה נוספת, הרי זה עתה הזהירם (פסוקים יב-יד) והם מוזהרים ועומדים. וה' שב ומצווה - אף־על־פי־כן "לך רד!", שכן "מזרזין את האדם קודם מעשה וחוזרין ומזרזין אותו בשעת מעשה" (רש"י בפסוק הבא). כך מבואר הדו־שיח שבפסוקינו בדברי רש"י. אבל רשב"ם הבין באופן אחר. לשיטתו מבקש כאן משה לברר את ההוראה האלהית, וכה דבריו: כך אמר משה להקב"ה דרך שאילה וכן שאל לו: אתמול שלשום אמרת לי שלא יוכל העם לעלות אל הר סיני, כשהזהרת את העם על יָדי בהגבלה, אמרת לי "השמרו לכם עלות בהר", ועכשיו אתה אומר לי "פן יהרסו אל ה'", שמא אתה מוסיף, שאפילו להתקרב מעט כדי להסתכל ולראות אפילו רחוק מן ההר אסור? והשיב לו הקב"ה: "לך רד ועלית" וכו'. כלומר, השיב ה' למשה: גם עתה לא אמרתי לך שאסורה ראיית ההר, אלא רק העלייה עליו. וכך פירש גם ראב"ע. על פירושיהם של רשב"ם וראב"ע העיר רד"צ הופמן (עמ' ריג): יש לנו הרושם שפירוש זה, יותר משהוא מבאר, הוא מכניס בפסוקים מה שאין בהם. עיי"ש. וב"דעת זקנים מבעלי התוספות" מבוארים פסוקינו כך: ויש לומר הפשט דקרא, לפי שלא התרה משה את ישראל על מצוות הגבלה שהוא במיתה, רק על מצוות פרישה הזהירם, כמו שתמצא למעלה. לפיכך אמר לו הקב"ה "לך העד בעם", דיותר היה לך להזהירם על מצוות הגבלה שהיא במיתה, יותר מן המצוות כולן. ועל זה השיב לו "לא יוכל העם לעלות... כי אתה העדות בנו" וגו', כלומר גם אני ואהרן בכלל ציווי ההגבלה, וכיון שנהיה עמהם שם, נתרה בהם ולא יעלו, ועל זה השיב לו הקב"ה "לך רד (ותזהירם) ועלית אתה" וגו', כלומר לא תהיה עמהם בשעת מעשה ולא יהיה להם מי שיזהירם. מיד "וירד משה אל העם ויאמר אלהם" מצוות הגבלה. ע"כ. וראה דברי "אור החיים" הק' המקיים כאן דיון למדני, ובדומה לזה ברד"צ הופמן. (פ' יתרו תשמ"ז)
	@22כד	<b>רש"י ד"ה פן יפרץ בם, אף־על־פי שהוא נקוד חטף קמץ וכו'.</b> מה שאנו קוראים "קמץ קטן", קרוי בפי רש"י "חטף קמץ" כפי שכתבתי למעלה (טו, ב). (פ' יתרו תשמ"ז)
	@22כה	<b>רש"י ד"ה ויאמר אלהם, התראה זו. ע"כ.</b> וזה מן הדיבורים שבהם מוטב היה, שלא לפסק כלל בין ציון הדיבור והדיבור עצמו, שהרי כוונת רש"י כאן לומר, "ויאמר אלהם" התראה זו שבפסוק הקודם, וחבל שאין עושין כן. (פ' יתרו תשמ"ז)
@11כ	@22א	<b>רש"י ד"ה וידבר אלהים, ...לפי שיש פרשיות בתורה, שאם עשאן אדם, מקבל שכר, ואם לאו, אינו מקבל עליהם פרענות, יכול אף עשרת הדברות כן, תלמוד לומר "וידבר אלהים" - דיין להפרע. ע"כ.</b> מסתבר ש"עשרת הדברות" כאן פירושו "אנכי", "כבד" ו"זכור" דווקא, שכן כל היתר הם לאווין. ומשמע מדברי המכילתא שנתייחדו מצוות העשה שבעשרת הדברות משאר מצוות עשה - בשאר מצוות, לא מצינו שהענישה התורה בפירוש אדם שביטל עשה (להוציא פסח ומילה שהמבטלם נענש בכרת), אבל במצוות העשה שבעשרת הדברות, יש עונש על ביטולם אף שאיננו מפורש. וראה דברי רש"י להלן (פסוק יב). (פ' יתרו תש"ן)
		<b>רש"י ד"ה את כל הדברים האלה, מלמד שאמר הקב"ה עשרת הדברות בדיבור אחד, מה שאי אפשר לאדם לומר כן וכו'.</b> וצ"ע לשם מה נאמרו הדברים מפיו יתברך כך - או, מה משמעו של ביטוי זה - שהרי לא רק שאין אדם יכול לומר כן, הוא אף אינו יכול להבין דיבור שכזה, ואם כן מה אפוא התועלת בו? והרבה שאלתי עצמי שאלה זו לגבי "זכור ושמור בדבור אחד נאמרו" (ראה רש"י להלן ח), וגם אותו לא הבינותי כראוי (והוא סותר את הדברים שבכאן). (פ' יתרו תשמ"ח)
		עתה אמר לי ר' שמעון לוי שי', כי דברי הגמרא (ברכות כ ע"ב), "נשים חייבות בקידוש היום דבר תורה... אמר רבא, אמר קרא זכור ושמור, כל שישנו בשמירה ישנו בזכירה" וכו' מבוססים על היקש, ומכיון שאין היקש נדרש אלא בכתובים סמוכים, ואילו כאן אחד בספר שמות ואחד בדברים, צריך לומר שאמירתם כאחד מפי הגבורה היא המאפשרת הקשתם, ויש בזה תשובה לגבי "זכור ושמור בדבור אחד" (וראה דברי רבי ישמעאל במסכת בבא קמא נד ע"ב ותוספות ד"ה בהמתך שם). ובאשר למאמר הנ"ל לגבי כל עשרת הדברות, הוא טוען שהכוונה להדגיש את הייחודי והחד־פעמי של חוויית מתן תורה (כדי להבטיח מסירת הדברים מדור לדור כהווייתם). וראה ראב"ע על אתר שכבר שאל מעין זה. (פ' יתרו תשמ"ט, תשנ"ט)
		נחלקו קדמונים ממי שמעו בני ישראל את עשרת הדברות: יש סוברים שאת שני הדברות הראשונים שמעו מפי ה' כקול שאינו מחולק ומשה חילק ופירש להם, ושאר הדברות שמעו ישראל מפי משה בלבד (רמב"ם מורה נבוכים ג, לג). יש סוברים ששני דברות ראשונים נאמרו בבהירות על־ידי ה' והשאר נאמרו בלא שהבינו ישראל ונזקקו לפירושו של משה (רמב"ן לפסוק ז). יש שהוסיפו שתחילה אמר ה' את כל הדברות בדיבור אחד ולא הבינו ישראל, ואחר כך חזר והשמיע כל דיבר - השניים הראשונים היו מובנים והשאר הוצרכו לבאורו של משה (רש"י, חזקוני ורא"ם על אתר). ויש סוברים שכל הדברות נאמרו על־ידי ה' בלא כל אמצעי וכולם השיגום בהשגה נבואית ("עבודת הקודש" ח"ד פל"ד, "עקדת יצחק" שער פט ואברבנאל על אתר). והטעם לכך שדווקא שני הדברות הראשונים נאמרו על־ידי ה' הוא שהם פינות התורה ויסודותיה ואי־אפשר לבטלם אפילו על־ידי נביא בהוראת שעה (דרשות הר"ן דרוש חמישי, ספר העיקרים ג, יח, וראה "אור החיים" הק' על אתר). ראה עוד ספר "תרי"ג מצוות השלם - עשרת הדברות" עמ' 34.
		<b>רש"י ד"ה לאמר, ...על הן הן ועל לאו לאו. ע"כ.</b> נראה שהכוונה לעשה וללא תעשה. (פ' יתרו תשנ"ב)
	@22ב	<b>רש"י ד"ה אשר הוצאתיך מארץ מצרים, ...דבר אחר, לפי שנגלה בים כגבור מלחמה, ונגלה כאן כזקן מלא רחמים, שנאמר "ותחת רגליו כמעשה לבנת הספיר" (כד, י) - זו היתה לפניו בשעת השיעבוד, "וכעצם השמים" - משנגאלו, הואיל ואני משתנה במראות וכו'.</b> "גבור מלחמה" - נרמז בשירת הים - "ה' איש מלחמה". "זקן מלא רחמים" - נרמז בפסוק "ותחת רגליו כמעשה לבנת הספיר וכעצם השמים לטהר". וראה דברי רש"י להלן (כד, י), שבשעת השיעבוד היה לפני הקב"ה עניין לבנת הספיר, לזכור צרתן של ישראל שהיו משועבדים במעשה לבנים, בשביל לעורר עליהם רחמים רבים, ומשנגאלו היו אור וחדוה לפני ה', "כעצם השמים לטהר". (פ' יתרו תשמ"ז)
		בהיותנו במלון הייאט בים המלח בנופש גימלאי משרד החינוך, אמר ר' אפרים ש"ך דבר יפה בשם ר' מאיר חדש זצ"ל, מי שהיה משגיחה הרוחני של ישיבת חברון: למה נבחרו דווקא מצוות אלה לשמש כעשרת הדברות שהם כאילו תמציתה של תורה? שני החלקים, זה שבין אדם למקום וזה שבין אדם לחבירו, עומדים זה מול זה באופן הפוך. הראשון מתחיל במחשבה, עובר דרך דיבור ומסתיים במעשה, והשני מתחיל במעשה, עובר דרך דיבור ומסתיים במחשבה. ללמדנו שבאשר לבין אדם למקום לא די במחשבה, זה צריך להגיע לידי ביטוי בדיבור וגם במעשה, שלא כאצל הריפורמים או להבדיל הנוצרים, ואילו בין אדם לחבירו לא די להימנע ממעשים רעים, צריך להימנע גם מדיבורים פסולים ואפילו ממחשבות לא ראויות. (פ' יתרו תשנ"ט) וראה דברי ר"ע ספורנו להלן (פסוק יא).
	@22ג	<b>רש"י ד"ה לא יהיה לך, למה נאמר וכו' (מכילתא).</b> ולכאורה צריך לומר שאילו היה כתוב רק "לא יהיה לך", היה בכך משום היתר עשיה לאחרים. (פ' יתרו תש"ן)
	@22ד	<b>רש"י ד"ה פסל, על שם שנפסל. ע"כ.</b> וקשה לי, הנה המלה פסל אינה קשה לביאור, ובא רש"י ומבארה, ואילו המלה "תמונה" שאכן קשה, אינו מבאר. וצ"ע. (פ' יתרו תש"ן)
		<b>רש"י ד"ה וכל תמונה, תמונת כל דבר אשר בשמים. ע"כ.</b> כאן אינו מבאר את המלה "תמונה" אלא את צירוף המילים "וכל תמונה אשר בשמים ממעל", ולכאורה היה אפוא צ"ל: וגו'. (פ' יתרו תשנ"ח)
	@22ו	<b>רש"י ד"ה ונוצר חסד.</b> אי פעם בעבר ציינתי בחומש שלי: צ"ל ועשה חסד, ככתוב בפסוקנו. עתה, בדקתי וראיתי, שכבר בדפו"ר כמו לפנינו. וראה אצל ר' אברהם ברלינר על אתר (הערה ה), אך לא ידעתי, מהו "באור לתלמיד" שאליו הוא מפנה שם כדי למצוא נחת. (פ' יתרו תשמ"ז) ואכן בדפוס רומא, שהוא הדפוס הקדום ביותר, הגירסה היא: עשה חסד. (הערת ר' חזקי פוקס שי')
		ופתרונו של ר' יצחק לוי, המהדיר של פירוש רש"י בחומש רש"ר הירש, לשאלה זו, דחוק. וראה התמודדותו של "יוסף הלל". (פ' יתרו תשנ"ב)
	@22ז	<b>רש"י ד"ה לשוא, חנם, להבל. ואיזהו שבועת שוא? נשבע לשנות את הידוע - על עמוד של אבן שהוא של זהב. ע"כ.</b> מכאן ועד סוף הדיבור אין בדפו"ר. וראה אונקלוס שלפיו "לשוא" הראשון פירושו לחנם, ו"לשוא" השני פירושו שקר. (פ' יתרו תשמ"ז, תשנ"ד) וראה חזקוני על אתר.
	@22ח	<b>רש"י ד"ה זכור, זכור ושמור בדבור אחד נאמרו וכו'.</b> והוא על פי הגמרא בשבועות (כ ע"ב) ושם: "...מה שאין האוזן יכולה לשמוע", ולכך כיוון הפייטן ר' שלמה אלקבץ ב"לכה דודי", להשמעת שני הדיבורים כאחד, כאשר אמר: "השמיענו אל המיוחד". (פ' ויחי תשמ"ב)
		<b>שם. ...וכן "מחלליה מות יומת" (לא, יד), "וביום השבת שני כבשים" (במדבר כח, ט), וכן וכו'.</b> ולכאורה כל הדוגמאות אינן דומות לפסוקנו, שכן בכולן סותר זה את זה, מה שאין כן בזכור ושמור שהם שני פנים של דבר אחד. וראה רמב"ן על אתר, וכבר הביא בעל "שפתי חכמים" (אות א) את דבריו כתשובה לשאלה זו. וראה מה שכתבתי למעלה (פסוק א). (פ' יתרו תשמ"ז, תשנ"ב) וראה שו"ת מהר"ם אלשקר (סימן קב) שכתב: שאלה: יורנו אדוני אבי מורי ורבי, הא דאמור רבנן "זכור ושמור, בדבור אחד נאמרו", "מחלליה מות יומת וביום השבת שני כבשים, בדבור אחד נאמרו" - מה ענין זה לזה ומה דמיון יש ל"זכור ושמור" עם "מחלליה מות יומת וביום השבת" וגו', לפי ששמעתי בו דברים ולא נתקררה דעתי בהן. גם רש"י הביאה בפ' יתרו?
		תשובה: דע לך כי כבר נשאלה שאלה זו בישיבה לרב שרירא גאון ולחמודו רבנו האיי גאון זכר קדושים ואדירים לברכה, והשיבו, זו לשונם: כל אחד מהם יש לו טעם חוץ מטעמו של חבירו - "זכור ושמור" טעמא מאי? להודיע כי מה שנכתב על לוחות שניות שמעוהו ישראל ביום מתן תורה בסיני, שלא תאמר נשתנו הדברים. "מחלליה מות יומת וביום השבת" טעמא מאי? להודיע שבשעה שהותר זה נאסר זה, וללמד כי אין זה חלול שבת. ע"כ. וכן יש לומר באחרים שהביא רש"י ז"ל.
	@22י	<b>"ויום השביעי שבת לה' אלהיך לא תעשה כל מלאכה".</b> מיסודות אמונתנו, שהקב"ה ברא את העולם. על מנת לקבוע אמונה זו בלבנו, אנו שובתים ממלאכה בכל שבוע ביום השבת, ובכך אנו מזכירים שהקב"ה ברא את העולם בששה ימים, ושבת ממלאכתו ביום השביעי. (ספר החינוך מצוה לב)
	@22יב	<b>"כבד את אביך" וגו'.</b> בסעודת הבר־מצוה של אביתר שי' דיברתי על חשיבותה של מדת הכרת הטוב בפרט כלפי ההורים, וביקשתי מן הנכדים כי יעמיקו בדברי "ספר החינוך" (מצוה לג) המובאים בזה: משרשי מצוה זו, שראוי לו לאדם שיכיר ויגמול חסד למי שעשה עמו טובה, ולא יהיה נבל ומתנכר וכפוי טובה, שזו מידה רעה ומאוסה בתכלית לפני אלהים ואנשים. ושיתן אל לבו כי האב והאם הם סיבת היותו בעולם, ועל כן באמת ראוי לו לעשות להם כל כבוד וכל תועלת שיוכל, כי הם הביאוהו לעולם, גם יגעו בו כמה יגיעות בקטנותו. וכשיקבע זאת המדה בנפשו יעלה ממנה להכיר טובת האל ברוך הוא, שהוא סיבתו וסיבת כל אבותיו עד אדם הראשון, ושהוציאו לאויר העולם וסיפק צרכו כל ימיו, והעמידו על מתכונתו ושלימות אבריו, ונתן בו נפש יודעת ומשכלת, שאלולי הנפש שחננו האל יהיה כסוס כפרד אין הבין, ויערוך במחשבתו כמה וכמה ראוי לו להזהר בעבודתו ברוך הוא. ע"כ. (פ' שמות תש"ס, בר מצוה של אביתר שי') וראה מש"כ למעלה (ז, יט).
		קושיה יפה שאל הרב ישראל מאיר לאו שליט"א בשבת חזנות במלון הייאט: למה שכר מצוה זו דווקא "על האדמה" וגו', והרי כבוד אב ואם אינו מן המצוות התלויות בארץ. תשובתו היתה על דרך דרוש. "אביך" פירוש: הקב"ה, "אמך" פירוש: מולדת, מכורה, וממילא מובן הסיפא. דרוש זה יפה בעידן שבו צריך להדגיש אהבת ארץ ישראל, אך עדיין צריך למצוא תשובה. (פ' יתרו תשס"ה)
		והנה מצאתי תשובה ב"תורה שלמה" (שטז) שם מובא מדרש הגדול (דברים ה, טז), וכך לשון המדרש - כשאתם על האדמה, יש אריכת ימים ויש טובה מצויה, הא אינן מצוין לא בגולה ולא בתושבות. (פ' משפטים תשס"ה) וראב"ע כתב: כי כאשר ישמרו ישראל זאת המצוה, לא יגלו ממנה (מארץ ישראל). וראה דברי רלב"ג על אתר.
		מעשה שהיה לפני כ"ז שנה בשבת קודש פרשת יתרו בפריז המעטירה (בתקופת שליחותנו החינוכית מטעם הסוכנות היהודית), בבית שרל גוטווירט ז"ל. (הוזמננו אליהם לאחת מסעודות השבת בשבת הבר־מצוה של משה שי') נדרשתי לומר דבר תורה ולא הייתי מוכן. נזכרתי בגמרא בפסחים (כב ע"ב) שהיתה שגורה בפי הבריות - בקשר לדרישת ה"אתים" שבתורה, כשהתיבה "את" באה להוסיף את הטפל (ראה בבא קמא מא ע"ב - "את בשרו" - לרבות הטפל לבשרו, ומאי ניהו? - עורו. ע"כ. כלומר גם עורו של שור שנגח - אסור בהנאה), ואלה דברי הגמרא: כדתניא: שמעון העמסוני - ואמרי לה נחמיה העמסוני - היה דורש כל אֶתים שבתורה. כיון שהגיע ל"את ה' אלהיך תירא" (דברים י, כ) - פירש. אמרו לו תלמידיו: רבי, כל אֶתים שדרשת מה תהא עליהן? - אמר להם: כשם שקבלתי שכר על הדרישה, כך אני מקבל שכר על הפרישה. עד שבא רבי עקיבא ודרש: "את ה' אלהיך תירא" - לרבות תלמידי חכמים. ע"כ. משום הבר־מצוה הוספתי ממה שקרא - "כבד את אביך ואת אמך" - את אביך - זו אשת אביך, ואת אמך - זו בעל אמך, וי"ו יתירה - לרבות את אחיך הגדול. (כתובות קג ע"א). ומשום כבוד בעל הבית הוספתי - "ואכלת ושבעת וברכת את ה' אלהיך" - לרבות בעל הבית (ראה חזקוני לספר דברים ח, י. וראה דברי האבודרהם - ברכת הלחם, זימון, ברכת המזון - אמרינן בפרק שלשה שאכלו (ברכות מו ע"א) שהאורח מברך המזון כדי שיברך לבעל הבית. וכתב הירחי שיש סמך לדבר ממה שכתוב "ואכלת ושבעת וברכת את" - לרבות בעל הבית). והרעיון שמאחורי הדברים: אל יצטמצם אדם בד' אמותיו, אלא יהא מתלמידיו של שמעון העמסוני, שביקש בכל עת ובכל "את" לרבות את ה'טפלים' - הן בעולם הרוחני - לרבות תלמידי חכמים, הן בעולם המשפחתי - לרבות אשת אביך ובעל אמך, הן בעולם החברתי - לרבות בעל הבית. יתרה מזאת - שמעון העמסוני, משלא מצא ריבוי ביקש לפרוש ולגנוז את ספר דרשותיו, ללמדך שאם יש מישהו שנשאר טפל ואין מצליחים לרבות אותו, סימן הדבר שמשהו בכל הריבויים פגום. דומה שהבר־מצוה דאז תפס את המסֶר ולכאורה אין לי אלא לחזור על הדברים שנאלצתי אז לומר, לא עליכם, בצרפתית. וכשם שטובים היו בשבילו, יהיו טובים גם לבנו - לחתן דנן. (פ' יתרו תשנ"ד, בר־מצוה של זאב שי')
		חמשת הדברות שבלוח הראשון הם מצוות שבין אדם למקום, וחמשת הדברות שבלוח השני הם בין אדם לחבירו. גם מצוות כיבוד אב ואם הכתובה על הלוח הראשון, נחשבת כמצוה שבין אדם למקום, שכן ההורים משתתפים עם הקב"ה ביצירה, ועל כן בן הנוהג בכבוד הוריו מכבד בכך את הבורא, וכך כתב המהר"ל בספרו תפארת ישראל (פרק מא): הדיבור הקדוש החמישי - "כבד את אביך ואת אמך" (שמות כ, יב). ועם כי הדברות הראשונות שהיו על לוח אחד כולם מדברים בו יתברך, כבר אמרנו כי הדיבור הזה שייך גם כן אל השם יתברך, כמו שאמרו חכמינו ז"ל בפרק קמא דקדושין (ל ע"ב): שלשה שותפים באדם - הקב"ה, אביו ואמו. בזמן שהאדם מכבד אביו ואמו, אומר הקב"ה: מעלה אני עליהם כאילו דרתי ביניהם וכבדוני. ובזמן שמצער אביו ואמו, אומר הקב"ה: יפה עשיתי שלא דרתי ביניהם, שאילו דרתי ביניהם צערוני. ע"כ. וראה גם רמב"ן ור"ע ספורנו על אתר.
		בחמשת הדברות הראשונים הוזכר עונשו של העובר על המצוה (במצוות לא תעשה) ושכרו של המקיים (במצוות עשה), ואילו בחמשת הדברות האחרונים לא הוזכר כלל עונש או שכר. על כך כתב רמב"ן כי חמשת הדברות הראשונים הם מצוות שנאמרו לכבוד הבורא, וצריך להזהיר את האדם שלא יעבור עליהם, אך חמשת האחרונים העוסקים במה שבין אדם לחבירו, קיומם הוא עצמו טובה לאדם, ובקיום המצוה הוא בא על שכרו.
	@22יג	<b>"לא תרצח לא תנאף לא תגנב" וגו'.</b> בחמשת הדברות הראשונים נזכר שם ה' ובחמשת השניים לא נזכר, וכך הסביר זאת חזקוני (כ, יא) - חמשה דברות ראשונים העובר עליהם אינו רע אלא לשמים, לפיכך הזכיר שמו בכולם שהרי לשמו הם קבועים. אבל החמשה האחרונים אינם אלא לבריות, לפיכך לא חש להזכיר שמו בהם. (וראה שם שהביא טעם נוסף שמקורו בפסיקתא רבתי (כא), ושם מופיעים הדברים בסגנון אחר. וראה "תורה שלמה" על אתר אות תכו). וראה דברי ראב"ע לפסוק א, שם האריך לבאר כי סדר הדברות כולם הוא מן החמור אל הקל. (פ' יתרו תשכ"ו)
	@22טו	<b>רש"י ד"ה וינעו, אין נוע אלא זיע. ויעמדו מרחק, היו נרתעין לאחוריהם י"ב מיל וכו'.</b> וקשה לי, אם כן אין לך נוע גדול מזה, ואין זה זיע, דהיינו לשון רעד וכדו'. (פ' יתרו תשנ"ג)
		<b>רש"י ד"ה ויעמדו מרחק, היו נרתעין לאחוריהם... ומלאכי השרת באין ומסייעין אותן להחזירם וכו'.</b> ולא זכיתי להבין, לשם מה סיוע זה ומה הרעיון שמאחוריו. (פ' יתרו תשמ"ט) וראה מהר"ל בתפארת ישראל (פרק לא) שכתב: כי מצד עצם הדיבור מן השם יתברך, ראוי שיהיו ישראל נדחים ממנו וחוזרים לאחוריהם י"ב מיל. רק מה שמלאכים ממונים לעשות רצון ה' יתברך, אשר היה רוצה בקבלת התורה, היו מביאים אותם לקבלת הדיבור מן ה' יתברך. וזולת זה, היו נדחים מן הדיבור. ואין צריך לומר שהיתה החזרה הזאת בפועל. עיי"ש. וראה דברי הגרא"י קוק בספרו עין איה (שבת ח"ב אות צב).
	@22כב	<b>רש"י ד"ה כי חרבך הנפת עליה, הרי "כי" זה משמש לשון פן שהוא דילמא וכו'.</b> ולא ידעתי, למה צריך לומר כן במקום פשוט - כי (=מפני) שעליה (על הגזית) הנפת חרבך וכו'. (פ' יתרו תשנ"ה)
		<b>"ואם מזבח אבנים... לא תבנה אתהן גזית... הנפת עליה" וגו'.</b> אף כי נושא המשפט הוא מזבח, מסב כבר ראב"ע את הכינוי "אתהן" על "אבנים". ברם, משום מה אינו אומר, על מה מוסב "עליה" - על אבן בודדת? וצ"ע. (פ' יתרו תשנ"ט)
		שבת בר־המצוה שלי חלה בפרשת משפטים־שקלים. דומה שהיה זה מקרה מיוחד במינו שיהיה בר־מצוה נוסף באותה השבת. היה זה בנו הבכור של אחד הפרנסים (כך קראו לגבאים). מאוד רציתי לקרוא את כל הפרשה, כפי שנהגו קודמיי המעטים מבני "יהודי מזרח אירופה", ואמנם הדבר התאפשר לי. הרב ציוה שלא אדרוש דרשה (בעל־פה, כפי שהיה מקובל, ולא קריאה מן הכתוב כנהוג היום) כי אם אלמד עמוד גמרא עם רש"י ותוספות, ואכן כך עשיתי - בבא קמא ב ע"א. למחרת, ביום א' אחר־הצהריים התקיימה קבלת־פנים, בבית (איש לא חשב על עריכתה באולם). ספרי הקודש שקיבלתי, אבדו עם יתר ספרי בזמן עלייתי ארצה, כחמש וחצי שנים מאוחר יותר.
@11כא	@22א	<b>רש"י ד"ה ואלה המשפטים, ...לומר לך שתשים סנהדרין אצל המקדש. ע"כ.</b> ומסתבר שאין הכוונה רק לקירבה הפיזית שראויה לשני מוסדות חשובים אלה, אלא גם לאי־הפרדה בין שפיטה בדברים שבין אדם למקום ודברים שבין אדם לחבירו. (פ' משפטים תשנ"ז, גני־טל, בשיחה עם הרב גבי קדוש שי')
		<b>בעל הטורים: המשפטים, נוטריקון - הדיין מצווה שיעשה פשרה טרם יעשה משפט. ע"כ.</b> אמנם הכלל הזה מבוסס על דברי רבי יהושע בן קרחה (סנהדרין ו ע"ב): מצוה לבצוע, שנאמר: "אמת ומשפט שלום שפטו בשעריכם" (זכריה ח, טז). והלא במקום שיש משפט - אין שלום, ובמקום שיש שלום - אין משפט. אלא איזהו משפט שיש בו שלום - הוי אומר: זה ביצוע. ע"כ. אך יש להרהר בדבר, כי הנה כל פשרה חוטאה לצדק, ולכאורה עדיף לשאוף לעשיית צדק מאשר לפתור בעיות. (פ' משפטים תשנ"ט) בשאלה זו נחלקו שם בגמרא רבי אליעזר בנו של רבי יוסי הגלילי ורבי יהושע בן קרחה, ועל יסוד מחלוקתם עמד הרב משה צבי נריה זצ"ל במאמרו "משפט הפשרה" (ספר יובל להגאון רבי יוסף דוב סולוביצ'יק עמ' שנח), וזו לשונו: רבי אליעזר בנו של רבי יוסי הגלילי מסתמך על משה רבנו ע"ה, שקבע "יקוב הדין את ההר", והיינו שבית־דין הוא מוסד משפטי, שעיקר תפקידו הוא ראשית כל לדון ולשפוט על־פי דין־תורה, להמשיך ולקבוע נורמות משפטיות ולהציב גבולות של צדק ויושר. וגם אם אינן משיגות את השלום המלא בין שני בעלי הדין ברגע זה, הרי בסופו של דבר הן "מרבות שלום בעולם", הואיל והן מחנכות את הציבור בדרכי הנועם של התורה ונתיבות האמת שלה ההופכות לדרך רבים, והן הן המשליטות בסופו של דבר שלום רב בעולם...
		לא כן דעת רבי יהושע בן קרחה דסבירא ליה <b>מצוה לבצוע</b>... ברור לנו שמשפטי התורה קובעים נורמות, והם המכוונים את יחסי־הבריות לעתיד לבא, ברם עתה, בשעת־חימום, כשבאו בעלי־דין למשפט והיחסים בין הצדדים המתדיינים מאוד מתוחים, נראה לרבי יהושע בן קרחה כי באותה שעה חובת הבאת השלום בין היריבים קודמת לחובת קביעת הנורמה המשפטית, וסבור הוא שחובה קרובה זו לגבי <b>הפרט</b> קודמת לחובה הרחוקה כלפי <b>הכלל</b>, והואיל וידוע לנו שבדיני ממונות, רוב היוצאים חייבים בדינם אינם נוטים בלבם לקבל את הדין, שכן "אין אדם רואה חובה לעצמו" (שבת קיט ע"א) וסוברים הם שהדיין טעה ולא ירד לעומק הענין, הנה אם הדיין יעמוד דווקא על שורת־הדין, אמנם יביא הדיין בפסק־ההלכה שלו <b>אמת</b> לעולם, אבל <b>השלום</b> ממנו והלאה, ולפיכך עליו להעדיף את <b>השלום</b> ולהקדימו <b>לאמיתה</b> של תורה, ומצוה עליו להוציא משפט של פשרה שמביא לידי שלום "ומשפט שלום שפטו בשעריכם". החובה הדחופה אז היא להביא את שני הצדדים לרגיעה, להשלמה, ועל כן הפשרה קודמת, ומצוה לבצוע. (ראה שם עוד)
		<b>רש"י ד"ה לפניהם, ולא לפני גויים... שהמביא דיני ישראל לפני גויים מחלל את השם ומיקר שם האלילים להשביחם וכו' (גיטין פח ע"ב).</b> הביטוי "ערכאות שלהם" נכנס לשפה היומיומית, והשאלה היא, מה דין בית המשפט הישראלי בהקשר זה. מצד אחד ודאי שאין כאן משום עבודה־זרה והחשבתה, אך מאידך גיסא גם אין שם כל כך דין תורה, וממילא יש בהבאת דברים לפניו משום חילול השם ח"ו. (פ' משפטים תשמ"ט, תשנ"ז) בענין זה כתב הרב אליעזר מלמד שי' בספר פניני הלכה (בענייני העם והארץ עמ' 136): האמת צריכה להאמר, גם בתי המשפט שבמדינת ישראל נחשבים כ"ערכאות של גויים", הואיל ושיטת המשפט שלהם אינה על־פי תורת ישראל. וגם עליהם חלים דברי הרמב"ם (הלכות סנהדרין כו, ז): "כל הדן בדייני נוכרים ובערכאות שלהן, אף־על־פי שהיו דיניהם כדיני ישראל, הרי זה רשע וכאילו חרף וגדף והרים יד בתורת משה רבנו". ואף ש"דינא דמלכותא דינא", כלומר מותר לשלטון המקובל לחוקק חוקים ולתקן תקנות, ואף בתי הדין הרבניים בבואם לפסוק הלכה צריכים להתחשב בחוקים אלו כמחייבים, מכל מקום ברור שאין לשום מלכות או שלטון תוקף לבטל באופן גורף את המצוה לדון בפני דייני ישראל בדין תורה. לפיכך כל סיכסוך צריך להתברר בפני דיינים שדנים על־פי התורה.
		גם כאשר הנתבע מסרב להישפט בפני בית־דין כשר, עדיין נשאר איסור לילך ל"ערכאות" בתוקפו, עד אשר יבוא התובע לפני בית־דין או רב שעוסק בדיני ממונות, והם יתנו לו רשות לילך ל"ערכאות" כדי להציל ממונו (רמב"ם שם, ועיין בדברי הרב עזרא בצרי בספרו דיני ממונות ח"א שער י פרק ה, ובמאמרו של הרב יעקב אריאל "המשפט במדינת ישראל ואיסור ערכאות", תחומין ח"א עמ' 319).
	@22ב	<b>"כי תקנה עבד עברי" וגו'.</b> פתיחת סדר המשפטים דווקא בפרשת עבד עברי דורשת הסבר - מדוע בחרה התורה דווקא בפרשה זו כראויה ביותר לעמוד בראש סדרת המשפטים שבפרשתנו? - לכאורה, מתבקש היה לדחות את העיסוק במשפטי עבד עברי לסוף הפרשה, בהיותו מקרה חריג ויוצא מן הכלל. ובלשונו של רש"ר הירש: הנה באה התורה לתת לעם את החוק האזרחי והפלילי ולנסח את הכללים וההוראות של הצדק ושל האנושיות, שעל פיהם יוסדרו יחסי אדם לחבירו במסגרת המדינה. טבעי הדבר, שהסעיף הראשון בחוק יוקדש למשפט האישי, והנה פותח הסעיף הזה במשפטים: אם ימכור אדם את חבירו, אם ימכור אב את בתו - - ! על שאלה זו השיב רמב"ן על אתר ובדבריו שני טעמים: (א) יש בשילוח העבד בשנה השביעית זכר ליציאת מצרים הנזכר בדיבור הראשון. (ב) בדומה לשבת בה ישנה שביתה זכר למעשה בראשית, כך שובת העבד ממלאכתו בשנה השביעית בה משתחרר, וכן משתחרר ושובת לאחר שבע שמיטות - בשנת היובל. רמזים גדולים אלו שבפרשת עבד עברי הביאוהו לעמוד בראש סדר המשפטים.
		בדומה להסברו הראשון של רמב"ן ביאר ר"י אברבנאל והרחיב יותר, וזו לשונו: זכר ראשונה במשפטים, משפט העבד עברי... מפני שהוא יוצא מדיבור "אנכי ה' אלהיך אשר הוצאתיך מארץ מצרים מבית עבדים", שהוא הדיבור הראשון ששמעו בסיני - יסוד והקדמה לכל שאר הדיבורים. ומפני שהקדוש ברוך הוא הוציא את ישראל ממצרים זכה בהם להיות עבדיו ולכן לא היה ראוי שישתעבדו אלו באלו וכמו שכתוב "עבדי הם אשר הוצאתי אותם מארץ מצרים" (ויקרא כה, נה), ולכן בזכרון המשפטים האלה זכר ראשונה משפט העבד עברי שלא ישתעבד לאדונו עבודה עולמית אלא לשש שנים בלבד, וישובו איש אל אחוזתו ואיש אל משפחתו. (פ' משפטים תשנ"ו) טעם נוסף מביא הגרצ"י קוק בשיחותיו לספר שמות (פרשת משפטים עמ' 232): לפני כל סידור מהלכי החיים בחברה, הדבר הראשון הוא הטיפול בענין העבדות. קודם כל יש להיות אדם, אדם שלם ונורמלי, ולא עבד משועבד לדבר חיצוני... התעכבות הופעת החירות היא התעכבות הופעת המהות היהודית, חירותה של תורה, שהיא החירות האמיתית. "אזן ששמעה קולי על הר סיני בשעה שאמרתי 'כי לי בני ישראל עבדים' ולא עבדים לעבדים", "אשר הוצאתיך מארץ מצרים מבית עבדים" - אם חירות זו מתעכבת אז יש צורך בטיפול, ורק אחר כך אפשר לגשת לסידור כל עניני החיים. ע"כ. (ראה הערת בעל "תורה תמימה" - שמות כא, ו אות נז - באשר למאמר חז"ל האמור, ממנו נשמע כי הפסוק "כי לי בני ישראל עבדים" נאמר בסיני).
		באשר לסמיכות הפרשיות שבין הדינים הרבים שבפרשתנו מן הראוי לצטט דבריו של ראב"ע לפסוקנו: אומר לך כלל לפני שאחל לפרש, כי כל משפט או מצוה כל אחד עומד בפני עצמו. ואם יכולנו למצוא טעם למה דבק זה המשפט אל זה, או זאת המצוה אל זאת, נדבק בכל יכולתנו. ואם לא יכולנו, נחשוב כי החסרון בא מחוסר דעתנו.
		ובחזרה לדיני עבד עברי: הרבה שאלתי את עצמי האם יש מקום להניח שנחזור אי פעם למציאות שנחזיק בעבד עברי, אם שנמכר מחמת גניבה ואם שנמכר מחמת עוני? ולא מסתבר שעלינו להתאמץ כדי ליצור מציאות שכזאת! (פ' משפטים תשנ"ו)
		לענין העבדות בכללה, ובמיוחד של בני נח לעומת בני כנען, ראה "אגרות הראיה" (ח"א עמ' צה) - יש שם כמה משפטים נועזים למדי. הפנה אותי לדברים שכני הרב יגאל שפרן שי', בין מנחה למעריב בעש"ק. (פ' משפטים תש"ס) וכך סיכם הרב חגי לונדין שי' את דברי הרב שם (פורסם בגליון 239 של "עולם קטן"): התביעה לביטול העבדות, מתעלמת מן "העבדות הטבעית", כלומר מן ההבדלים הטבעיים הקיימים בהכרח בין אדם לרעהו ובין אומה לזולתה. מטבע העולם קיימים במציאות אנשים מוכשרים יותר ומוכשרים פחות, עשירים יותר ועשירים פחות - דבר המביא באופן בלתי נמנע, גם אם לא באופן מוצהר, לשליטה של הראשונים על השניים. יתרה מזאת, מטבע העולם קיימים אף אנשים או אומות אשר אינם בשלים עדיין לניהול חיים עצמאיים, חיים הדורשים בגרות מסוימת.
		תפקידו של מוסד העבדות על־פי התורה, אם כן, הינו מחד גיסא - לסייג את השליטה של הקבוצות החזקות בחברה באמצעות גדרים תורניים שמוטלים על ה"אדון" האחראי לחיי "עבדיו", ומאידך גיסא - לתת לשכבות החלשות פטרונים אשר יביאום בסופו של דבר למצב של אוטונומיה אישיותית.
		העבדות על־פי תורת ישראל, היא מסגרת שבה ניתנת לאדם מסוים האפשרות לנהל זמנית את חייו של השני, לא על מנת לנצלו לצרכיו האישיים אלא אדרבה - להדריכו אט אט אל עבר ניהול חיים עצמאיים.
		אמת הדבר, כותב הרב, ש"מיום שחרב בית המקדש ונתפזרנו בין העמים... נעשתה העבדות למפלצת", ועבדות כזו כמובן איננה ראויה, אולם בעתיד, ב"תקופה שמציון תצא תורה... תכיר החברה האנושית כולה שראוי וכשר הוא לירודים שבבני אדם שיהיו כולם מסורים תחת חסות מעולים וצדיקים חכמי לב, שתהיה דאגתם עליהם מתייחסת כיחס הקנין ובזה ימצאו אשרם ובטחונם בחיים".
		עולה מכאן כי לעתיד לבוא ישובו דיני העבדות התורניים להיות רלוונטיים במערכות היחסים של מעסיק־שכיר (רק יש לזכור כמובן כי המושג "עבד" במשמעותו התורנית אינו דומה כלל לעבדות האכזרית שהיתה נהוגה במהלך ההיסטוריה, אלא יותר מקביל ל"פרוייקט שיקום אסירים" של ימינו). ע"כ.
		וראה מאמרו המקיף של הרב אלחנן סמט שי' "עבדות" בספרו "עיונים בפרשות השבוע" (סדרה שניה), שם דן ביחסה העקרוני של התורה לעבדות לאור הדינים שנאמרו בעבד. בתוך הדברים מצטט הרב סמט דברים ממאמרו של הרב נחום אליעזר רבינוביץ שי' "תפקידן של מצוות" (בספר דרכה של תורה - פרקים במחשבת ההלכה ובאקטואליה עמ' 11). במסגרת תיאורו את יחס התורה אל העבדות פותח הרב רבינוביץ את דבריו בציטוט המשנה בסנהדרין (פ"ד, מ"ה), וכה דבריו: "לפיכך נברא אדם יחידי בעולם... מפני שלום הבריות, שלא יאמר אדם לחבירו 'אבא גדול מאביך'". כך, מבראשית, לימדתנו התורה שמעמדן של כל בני האדם שווה באמת... אלא שקלקלו את מעשיהם ושעבדו איש בחבירו, והפרידו בבני האדם בין עבדים למושלים בם. ברם הבדלי מעמד כאלה אינם מהותיים ואין להם אחיזה במציאות האמִתית, כי לפני הבורא כולם כאחד שווים. רק חורש אוון יעלים עין מן העובדה שכל בני אנוש כולם שותפים בצורת האדם, רק עושה עוול יחרוץ משפטו של העבד לידון כתת־אדם... ואף על פי כן הלא התורה מכירה במוסד העבדות!
		מצד אחד אין לך הצהרה ברורה ובהירה מזו ש'נברא אדם הראשון יחידי' וחותמו של ה' מוטבע על עבד כעל אדוניו, על אמה כעל גברתה. ומאידך (ויקרא כה, מד-מה) "מהם תקנו עבד ואמה... והיו לכם לאחזה"! אלא הוא העיקרון אשר הסביר רבנו (-הרמב"ם במורה הנבוכים ג, לב)... מפני כורח המציאות ויתרה התורה על יישומו המלא של העיקרון מיד, והעדיפה לקדם את החברה צעד אחר צעד עד שתושג המטרה במלואה. הדברים מבוארים באר היטב בספרא (לויקרא כה, מד): "שמא תאמרו... במה נשתמש? תלמוד לומר: 'ועבדך ואמתך אשר יהיו לך - מאת הגוים'...".
		בעולם העתיק כמעט שלא הייתה אפשרות לקיים משק תקין בלי כוח אדם רב... מן העבדים. גם הוגי דעות דגולים בין העמים לא העלו על דעתם שתיתכן חברה מצליחה בלי עבוּדה רבה. מבחינה כלכלית - בלתי אפשרי היה הדבר. 'במה נשתמש?' הייתה טענה רצינית שאין להתעלם ממנה. ברם, התורה עשתה מהפכה במוסד העבדות. על כמה עקרונות יסוד אי אפשר היה לוותר, והם כאילו יצרו רִצְפָּה אשר תמנע הידרדרות לתהום התרבות הרעה של האומות... אלא שעם כל זאת נשארת עבדות, כי בתנאים השוררים אז לא ניתן היה לבטלה באופן מוחלט...
		ברבות הימים רבתה הדעת גם בעולם כולו. תגליות חדשות במדע ובטכנולוגיה יצרו מקורות חדשים לאנרגיה, העולים בהרבה על כוח אדם, ונתאפשרה רווחה גדולה. והביאה ההשגחה העליונה לידי ביטול העבדות כמעט בכל המדינות. ברוך המקום אשר הקרין מאור תורתו ולימד תועים בינה להכיר את גדולתו של הקב"ה הטבועה בכל בן אדם. ביטול העבדות אינו אלא מימוש חלקי של האידיאל הנשגב שלימדתנו תורה, וכל מי שיודע פרק בדברי ימי העולם המערבי, ברור לו... כי אחד הגורמים המכריעים בתהליך זה היה התפשטות ידיעת התורה, וכל זה הוא "לתקן העולם כולו לעבוד את ה' ביחד, שנאמר (צפניה ג, ט) 'כי אז אהפך אל עמים שפה ברורה לקרא כלם בשם ה' לעבדו שכם אחד' (רמב"ם הלכות מלכים יא, ד)". ע"כ.
		דברים דומים כתב ר' הלל צייטלין הי"ד בספרו "אל"ף בי"ת של יהדות" (עמ' 91) כמובא שם.
		לבסוף, חותם הרב אלחנן סמט את מאמרו וכותב: נמצאנו למדים כי שני דיני הנזיקין שבתורה שבהם נידון האדון שהזיק לעבדו, הרי הם מחאה גלויה שמוחה התורה כנגד מוסד העבדות האוניברסלי. הדין הראשון מהווה מחאה כנגד תפיסת בעלות האדון על חייו של העבד, והוא בא ללמד כי גם העבד הוא אדם נברא בצלם שיש תובע לדמו השפוך. הדין השני מהווה מחאה כנגד תפיסת בעלות האדון על גופו של העבד, וכמו כן הוא מהווה מחאה על השיטה האכזרית שנהגה בעולם העתיק להעניש עבדים או לסמנם על ידי הטלת מומים גלויים: המנסה להטיל בעבדו מום כזה, ובכך לקבוע את בעלותו על גופו, ישיג את ההפך ממטרתו מידה כנגד מידה - עבדו יצא לחירות בעל כורחו. וראה דברי נחמה ליבוביץ בעיוניה לספר שמות (במבוא עמ' 13 - ובמיוחד בהערה 3).
		<b>רש"י ד"ה כי תקנה, מיד בית דין שמכרוהו בגנבתו וכו'.</b> ואין לשאול, מה יעשו במקרה שאין עבודת שש שנים מכסה את הגנבה שגנב, משום שגופו, זה הדבר האחרון שאפשר לגבות ממנו, ואת זאת באה התורה להגביל לשש שנים לכל היותר, שהרי נרצע הוא רק בגלל רצונו שלו. (פ' משפטים תשנ"ג)
		ובהלכות גניבה (ג, יד) כתב רמב"ם: היה קרן הגניבה מאה ואין הגנב שווה אלא חמשים, הרי זה נמכר ושאר הקרן עם הכפל עליו חוב עד שיצא בשביעית ויעשיר וישלם. (פ' משפטים תשנ"ז)
		<b>שם. ...או אינו אלא במוכר עצמו מפני דחקו, אבל מכרוהו בית דין לא יצא בשש וכו'.</b> שהרי במקרה זה היינו מצפים לזמן מכירה ההולם את ערך הגניבה. (פ' משפטים תשמ"ז)
		<b>"...עבד עברי".</b> ראה "דעת מקרא" שהשם עברי בא כאן על שום שבני ישראל נקראו כך בפי המצרים, ברם, הרי השם עברי בא כמה פעמים כבר בספר בראשית, לגבי אברהם (יד, יג) ובפי יוסף (מ, טו), ועל כן אין תשובה זו נראית ביותר. וצ"ע. (פ' משפטים תשנ"ז)
		ראה מה שכתבתי למעלה (י, ג) באשר לתרגום: עבראי־יהודאי. בכתוב, אין עוד שימוש בשם "עברי" מאז יציאת מצרים ואילך, חוץ מאשר כאן, ואולי זה משום הקונוטציה "עבד עברי" משם. (פ' משפטים תשס"ח) וראה תשובתו של רבנו בחיי המובאת למעלה (י, ג). והרי הערתו של הרב רפאל בנימין פוזן שי': לאורך ספר בראשית "עִבְרִי" מתורגם "עִבְרָאָה", אבל מתחילת חומש שמות "עברי" מתורגם "יהודי". טעם השינוי נתבאר למעלה (שמות א, טו), עיין שם.
		ואם כן, מדוע כאן תרגם "כי תקנה עבד <b>עברי</b>" - "אֲרֵי תִזְבוֹן עַבְדָּא<b> בַר יִשְׂרָאֵל</b>", וכמוהו גם "כי יִמָּכֵר לך אחיך<b> העברי או העבריה</b>" (דברים טו, יב) - "אֲחוּךְ <b>בַּר יִשְׂרָאֵל</b> אוֹ <b>בַּת יִשְׂרָאֵל</b>"?
		יש מי שפירש שהמתרגם רמז להלכה "אין הגר נקנה בעבד עברי" (בבא מציעא עא ע"א). לכן תרגם "עברי" - "בר ישראל", ללמד שדין עבד עברי לא נאמר על מי שנתגייר ("לחם ושמלה" לשמות א, טו). ואולם טעם זה רחוק, כי אין דרכו של אונקלוס לרמוז להלכות המסורות לבית דין, כמבואר בפסוק "עין תחת עין" (שמות כא, כד) המתורגם "עֵינָא חֲלָף עֵינָא". יותר מסתבר שאחז כאן בשיטתו לבאר סתום על־פי המפורש: היות שהלשון השגור במצוות הוא "דבר אל בני ישראל" וכאן נכתב לשון עמום "עבד עברי", תרגם גם בו "בר ישראל" כדי לפרש ש"עברי" הוא מונח משפטי זהה ללשון "בני ישראל" (הערת ר' יעקב בריל ל"אגרת בקורת" של מהר"ץ חיות - בתוך: כל כתבי מהר"ץ חיות ח"ב, ירושלים תשי"ח, עמ' תק). (מתוך ספר "פרשגן" - ביאור חדש לתרגום אונקלוס - בכתיבה)
		<b>"ובשבעת יצא" וגו'.</b> אפשר להוכיח שלא מדובר כאן בשנת השמיטה מן הכתוב בויקרא (כה, מ) "עד שנת היובל", שהרי לפני כל שנת יובל באה שנת שמיטה. (פ' משפטים תשס"ה)
	@22ג	<b>רש"י ד"ה בגפו יצא, מגיד שאם לא היה נשוי מתחילה, אין רבו מוסר לו שפחה כנענית וכו'.</b> אני מבין שאין התורה רוצה שגבר יהודי יתחיל את חיי המשפחה שלו עם נכריה, אך קשה לי להבין את האמור בהמשך (פסוק ה) "אהבתי את אדני את אשתי ואת בני" הכנענים - עד כדי כך שלכבודם ישאר עם אשתו הישראלית בעבדותו עד היובל, והכתוב קורא לה "אשתי" ואינו רומז כאן לשום פגם. (פ' משפטים תשס"ו) וראה "העמק דבר" לפסוק ה.
	@22ד	<b>רש"י ד"ה אם אדוניו יתן לו אשה, מכאן שהרשות ביד רבו למסור לו שפחה כנענית.</b> קשה לי, מה טעם הכשירה התורה זיווג מעורב שכזה? (פ' משפטים תשמ"ח) וראה "אזניים לתורה" על אתר שכתב: ועתה באו ונעשה חשבון, כמה כוחה של עבירה גדול, שבשביל שעבר על לא תגנוב, נמכר בגנבתו ונתחלל מקדושת ישראל להרשות לרבו למסור לו שפחה כנענית, ובניו כעבדים פטורים ממצוות עשה שהזמן גרמא.
		<b>שם. ...או אינו אלא בישראלית וכו'.</b> כלומר באמה עבריה, וכפי שמשתמע מן ההמשך. וראה "שפתי חכמים" (אות נ). (פ' משפטים תשנ"ט)
	@22ה	<b>"...אהבתי את אדני את אשתי ואת בני".</b> תמיהני אם "את... את... ואת" פירושו: גם וגם, או שמא: או... או קתני. במכילתא דרבי ישמעאל אין דרשה על קטע זה ולא מצאתי, לא ב"מקראות גדולות" ולא ב"תורה שלמה". וראה ב"דעת מקרא" כאילו זוהי חבילה אחת, כלומר גם וגם. ואני לא ידעתי, מה יהא דינו של עבד עברי שיש לו רק בן אחד או רק בנות מן השפחה. ובאשר לסברא - יש לכאן ולכאן. אפשר שהתורה באה להכביד על רצונו להמשיך להיות עבד, ואפשר שהתורה מתחשבת ברגשותיו ועל כן אינה דורשת אלא או... או. (פ' משפטים תשס"ג) וכך פסק רמב"ם (הלכות עבדים ג, יא): לרבו אשה ובנים ולו אין אשה ובנים - אינו נרצע, שנאמר "אהבתי את אדני את אשתי ואת בני". וראה דברי רש"ר הירש על אתר.
	@22ו	<b>רש"י ד"ה אל האלהים, לבית דין. צריך שימלך במוכריו וכו'.</b> אבל אין הכתוב אומר מאומה באשר לתוכן הימלכות זו. ( פ' משפטים תשס"ב) ויונתן בן עוזיאל תרגם: ויקרביניה ריבוניה לקדם דייניא ויסב מנהון רשותא (והגישו אדוניו לפני השופטים ויקח מהם רשות). כלומר הימלכות זו, משמעותה נטילת רשות להמשיך ולהיות נעבד.
		ובאשר למוכר עצמו מפני דוחקו, ראה "שפתי חכמים" (אות פ). (פ' משפטים תשס"ג)
		<b>"...אל הדלת".</b> ראה רשב"ם ו"בעל הטורים" על אתר, המציעים חלופה פרשנית לבחירת הדלת והמזוזה כמקום הרציעה, ושלא כדברי הגמרא (קידושין כב ע"ב) שרש"י מביא (ד"ה ורצע אדוניו את אזנו) בנדון. בעוד שלפי רש"י, נבחרו הדלת והמזוזה כדי ללמד לקח מוסרי חשוב (שאסור ליהודי לוותר על החופש שלו), לפי רשב"ם ההגשה דווקא אל הדלת נובעת מסיבה מעשית: שיהיה הדבר "לעין כל". ולפי "בעל הטורים": לומר שישמור בית אדוניו. (פ' משפטים תשנ"ט)
		<b>רש"י ד"ה אל הדלת או אל המזוזה, ...הקיש דלת למזוזה - מה מזוזה מעומד, אף דלת מעומד (קידושין כב ע"ב).</b> ולא ידעתי, למאי נפקא מינה, אם הדלת זקופה או לא. וקצת קשה לטעון שברציעה לדלת אופקית יהיה משום השפלה מיותרת, שהרי הוא עצמו משפיל עצמו ולא אדוניו. (פ' משפטים תשמ"ט) וראה "מושב זקנים" שכתב: מפני שהם עדים, והעדים צריכים להעיד מעומד, כדכתיב "ועמדו שני האנשים" (דברים יט, יז).
		<b>רש"י ד"ה ורצע אדוניו וגו', ...אזן זאת ששמעה על הר סיני "לא תגנוב", והלך וגנב, תרצע. ע"כ.</b> מכיון שרש"י פירש למעלה (כ, יג) ש"לא תגנוב" שבעשרת הדברות מדבר בגניבת נפש, צריך לגרוס כאן "לא תגנבו", כאמור להלן (ויקרא יט, יא). ותמוה שכבר בדפו"ר כתוב כמו לפנינו, וגם ר' אברהם ברלינר אינו מעיר על זה. (פ' משפטים תש"מ)
		ועתה ראיתי ב"משכיל לדוד" שאומר בפשטות, שטעות סופר היא זו (וראה חזקוני שתיקן הגירסה). אך על כל פנים קשה לי, למה רש"י בוחר בטעם זה, ולא כרבי שמעון ברבי (קידושין כב ע"ב) או כדברי רבן יוחנן בן זכאי (ירושלמי קידושין פ"א הל"ב), שהרי על טעמו של רש"י קשה, למה לא ירצע הנמכר בגניבתו מיד, ולא רק אחר שסיים שנות עבדותו. (פ' משפטים תשמ"ז) וראה "לפשוטו של רש"י" שאין רוצעים את אזנו של העבד מיד עם קנייתו כדי שלא לביישו, שהרי הוא נמכר שלא מרצונו, אם מחמת גניבתו ואם מחמת דחקו (במוכר עצמו), מה שאין כן בסוף שש, כאשר יש באפשרותו לצאת לחופשי, והוא בוחר בחיי עבדות.
		<b>שם. ...ואם מוכר עצמו, אזן ששמעה על הר סיני "כי לי בני ישראל עבדים" (ויקרא כה, נה), והלך וקנה אדון לעצמו, תרצע. ע"כ.</b> מחלוקת תנאים היא (קדושין יד ע"ב) אם רציעה באה רק בעבד שמכרוהו בית דין בגניבתו, או גם בעבד שמכר עצמו. פרשתנו מדברת אמנם במכרוהו בית דין (כמבואר ברש"י לפסוק ב), אך לדעת רבי אליעזר ישנה גזירה שווה "שכיר" "שכיר", וממנה לומדים שאף מוכר עצמו נרצע. במכילתא, לפי המאן דאמר שרק אם מכרוהו בית דין בגניבתו נרצע, התשובה היא: אזן ששמעה "לא תגנוב" וכו'. בבבלי לפי המאן דאמר שגם מוכר עצמו נרצע, תשובת רבן יוחנן בן זכאי היא: אזן ששמעה על הר סיני "כי לי בני ישראל עבדים". כך ב"לפשוטו של רש"י". (פ' משפטים תשנ"ג)
		מכל מקום יש כאן ניסיון להשיב על השאלה, למה תירצע דווקא האוזן, אך אין תשובה לשאלה המתבקשת אף היא, למה דווקא האוזן הימנית, ועל כן צריך גזירה שוה לידיעת הלכה זו. (פ' משפטים תשנ"ו)
	@22ח	<b>רש"י ד"ה אשר לא יעדה, שהיה לו ליעדה ולהכניסה לו לאשה וכו'.</b> ולכאורה זה קצת קשה - אדם שצריך אמה, וקונה אותה בתור שכזאת, על פי הדין והנוהג, למה הוא נדרש לשאתה אישה? (פ' משפטים תשנ"ו) וב"ספר החינוך" (מצוה מג) כתב: משרשי מצוה זו, שריחם האל על העניה הנמכרת ועל אביה שנצטרך למכרה, וצוה הקונה אותה לישא אותה לאשה ולעשותה גברת, כי אל רחום וחנון הוא.
		<b>רש"י ד"ה והפדה, ...אומרים לו, יודע היית שעתידה לצאת לסוף שש שנה וכו'.</b> וקשה לי, והא אמה עבריה יוצאת גם בסימנים - ומסתבר שבדרך כלל היא יוצאת בסימנים ולא בשש שנים, אלא אם כן קנה לאמה ילדה צעירה ביותר. ואולי היא הנותנת - וודאי שהעיקרון יחול גם על היציאה בסימנים, וכל הקודם קודם.
		ועוד: עצם החישוב הפשטני של ערך שנת עבודה תמוה ביותר. הרי אם קנאה כדי שתעבוד אצלו שש שנים, מן ההכרח שקנה אותה כשהיתה כבת שש (שהרי כבת שתיים עשרה תצא, בהביאה סימנים), וכיצד אפוא משווים ערך עבודתה של בת שש לזה של בת שתיים עשרה? (פ' משפטים תשנ"ה) וראה חזקוני שבכך מבאר רש"י במה בא לידי ביטוי סיועו של האדון לשפחה, וזו לשונו: ואם תאמר: איזה סיוע ואיזה גרעון יש לה מאדוניה. אלא יש לומר: קים לן שהיא חשובה לעשות כל מלאכה וכל מיני עבדות בשלש שנים האחרונות יותר משהיא בתחלת השלש שנים הראשונות, שהרי קטנה היתה כשנמכרה בתחלת השנים הראשונות, וקמ"ל "והפדה", כשתצא היא מרשותו לא ימנה עמה לפי מה שהיתה שווה בשלש שנים האחרונות, אלא מגרע מפדיונה מהשנים ששמשתו, והיא תחזיר לו מהשנים הנותרות לכל שנה ושנה ששית הכסף.
		<b>"...לעם נכרי לא ימשל למכרה בבגדו בה".</b> לעם נכרי - לפי רש"י: אחר. כלומר לאיש זר, ואפילו לבן ישראל אין אדם מוכר את בתו לשפחות אחר שפחות, וכן האדון לא ימכרנה, כדברי רבי שמעון בקדושין (יא ע"ב). וראה רמב"ן שהקשה על דברי רש"י (רבי שמעון בקדושין), שלא מצינו בכל המקרא שאיש נקרא "עם", ועל־כן העדיף לפרש על־פי דרשת המכילתא, שיש כאן מצוות לא תעשה שלא ימכור אדם את בתו לשפחה לגוי (בעבד עברי נאמר: "ונמכר לגר תושב עמך או לעקר משפחת גר" (ויקרא כה, מז), הוצרך הפסוק לומר שלא ייעשה כן בבת, שלא יבואו לזלזל בבנות ישראל). ואונקלוס כרש"י. (פ' משפטים תשנ"ג)
		הביטוי "לא ימשול" במקום: לא יוכל, הוא נדיר אם לא יחידאי. (פ' משפטים תשס"א)
	@22י	<b>רש"י ד"ה שארה כסותה וענתה לא יגרע, מן האמה שייעד לו כבר. ע"כ.</b> וראה "שפתי חכמים" (אות ה), אך אולי רש"י רוצה לפרש שאסור לו לבעל האמה לגרוע שלש אלה מן האשה הנוספת (אשתו הראשונה) - שהרי כך משתמע מן הכתוב, כלומר שארה וגו' מוסב על האחרת, ופירוש דבריו הוא - אל לו לגרוע לגבי האחרת בהשוואה לאמה. (פ' משפטים תשמ"ט) וראה "משכיל לדוד" שאם היתה הכוונה שלא יגרע מהאחרת, היה לו לומר "לא ימנע".
	@22יא	<b>רש"י ד"ה ויצאה חנם, ...ותשהה עמו עוד עד שתביא סימנין וכו'.</b> כלומר אף־על־פי "שהיה לו ליעדה ולהכניסה לו לאשה" (ראה פסוק ח ד"ה אשר לו יעדה), אין האדון הקונה נענש על אי־מילוי חובתו זו כלל. וקצת קשה להגדיר מה מדת "חובה" זו. (פ' משפטים תשמ"ז) וכך כתוב באנציקלופדיה תלמודית (כרך כד, ערך יעוד): מצוות יעוד קודמת למצוות פדייה, שנאמר "אשר לא יעדה והפדה", הרי שמוטב לייעד, ומצוות יעוד היא העיקר ומצוות פדייה טפלה לה, ויש שכתבו שהאדון שאינו מייעד קראו הכתוב בוגד, שנאמר: "בבגדו בה", שהוא בוגד בה בזה שאינו מקיים מצוות יעוד. אבל אין כופין אותו על קדימה זו של יעוד לפדייה... אלא שאם ייעד, קיים מצוות עשה ותבוא עליו ברכה. ויש אחרונים שכתבו שאם לא ייעד ולא פדה, הרי זה ביטל מצוות עשה, ודינו לעניין תשובה כמבטל לשאר מצוות.
		<b>שם. ...או אינו אומר שתצא אלא בבגרות וכו'.</b> האשה מיום לידתה ועד היותה בת שתים עשרה ויום אחד, הריהי קטנה. מכאן והלאה - אם הביאה סימנים, נקראת נערה למשך ששה חודשים, ומשנשלמו ששה חודשים אלה נקראת בוגרת. ומסקנת חז"ל (בקדושין ד ע"א) היא שעבריה יוצאת לחירות יתר על העבד, בהבאת סימני נערות. ואם היתה הבת איילונית, שאין לה ימי נערות אלא יוצאת מקטנותה לבגר, כיון שבגרה תצא לחירות (וכן ברמב"ם הלכות עבדים ד, ד-ה). (פ' משפטים תשמ"ז)
	@22יג	<b>רש"י ד"ה ואשר לא צדה, לא ארב לו ולא נתכוין. ע"כ.</b> ובמסכת מכות (ב ע"ב ד"ה ואשר לא צדה) רש"י מפרט יותר - "שלא נתכוין לזרוק בצדו ובסמוך לו אלא למקום שזרק, אבל לא היה יודע שיש שם אדם". (פ' משפטים תש"ד)
		<b>רש"י ד"ה צדה, ...ולא יתכן לומר צדה לשון הצד ציד, שצידת חיות אין נופל ה"א בפועל שלה וכו'.</b> כלומר בשורש שלה. (פ' משפטים תשנ"ג)
		<b>רש"י ד"ה והאלהים אנה לידו, זימן לידו וכו'. וד"ה והאלהים אנה לידו, ולמה תצא זאת וכו'.</b> פה אין רש"י הולך בשיטתו להבהיר תחילה הענין ורק אחר כך המלה. וצריך לומר שגם כאן יש סטיה מן השיטה. (פ' משפטים תשנ"ו)
		<b>רש"י ד"ה ושמתי לך מקום, אף במדבר, שינוס שמה וכו'.</b> והוא על־פי מכות יב ע"ב. ולכאורה זה קשה שהפסוק כולו ידבר בדבר זמני, ולא בכדי חולקים עליו רשב"ם, ראב"ע בפירושו הקצר, ר"ע ספורנו וחזקוני. (פ' משפטים תשנ"ג) והעיר ר' גרשון באס שי' שלכאורה גם לפי רש"י אין הציווי כאן זמני, ולכן כותב רש"י "<b>אף</b> במדבר".
	@22יד	<b>רש"י ד"ה וכי יזיד, ...שומע אני אפילו גוי... "על רעהו" ולא על גוי וכו'.</b> כך היא הגירסה בחומש "תורת חיים", והנה בחומש "המאור" ובחומש "תורה תמימה" ועוד, אין מוזכר דינו של הורג גוי, אך מוזכר בדפו"ר. וראה "ספר הזכרון" שכתב: והנוסחאות הדפוסיות שכתוב בהן עבד במקום גוי, בימי גזירת השמד נכתבו, ומפני היראה החליפו השיטה. ע"כ. וכך פסק רמב"ם בהלכות רוצח ושמירת הנפש (ב, יא): ישראל שהרג גר תושב אינו נהרג עליו בבית דין שנאמר "וכי יזיד איש על רעהו", ואין צריך לומר שאינו נהרג על הגוי, ואחד ההורג את עבד אחרים או ההורג עבדו הרי זה נהרג עליו, שהעבד כבר קבל עליו מצוות ונוסף על נחלת ה'. (פ' משפטים תשס"ג)
		<b>שם. ...שאף־על־פי שהם מזידין, אין מערימין. ע"כ.</b> כלומר אין מצדם של אלה כל ערמה ועל־כן נחשבים כשוגג קרוב למזיד (כגון נתכוון להרוג את הבהמה והרג את האדם) ולא כמזידים גמורים (רא"ם). (פ' משפטים תשמ"ח)
	@22טו	<b>רש"י ד"ה ומכה אביו ואמו, ...ואינו חייב אלא בהכאה שיש בה חבורה (מכילתא). ע"כ.</b> וראה "שפתי חכמים" (אות צ): דכתיב (ויקרא כד, כא) "מכה בהמה ישלמנה ומכה אדם יומת", מה מכה בהמה עד שיעשה בה חבורה, אף מכה אדם נמי וכו'. וקצת קשה מנין לי שמכה בהמה עד שיעשה בה חבורה. (פ' משפטים תש"ס) ורא"ם שם כתב שבמכה בהמה נאמרו שני פסוקים: האחד - "ומכה <b>נפש</b> בהמה ישלמנה", והוא עוסק בהריגת בהמה (הכאת נפש היא הריגה), והשני - "ומכה בהמה ישלמנה", והוא עוסק בהכאה שאין בה הריגת נפש, אבל יש בה חבלה, שאם לא כן על איזה חסרון מתחייב בתשלומים?
	@22טז	<b>רש"י ד"ה וגנב איש ומכרו, ...אין לי אלא איש שגנב נפש, אשה או טומטום או אנדרוגינוס שגנבו, מנין... אין לי אלא גונב איש, גונב אשה מנין וכו'.</b> לכאורה היה מתבקש סדר דרשה הפוך, כלומר להתחיל במחצית השניה: אין לי אלא גונב איש גונב אשה מנין וכו', ורק אחר כך: לפי שנאמר, כי ימצא איש גונב נפש מאחיו, שהרי כך הוא סדר הכתובים. ודומה שאין זה המקרה היחיד (ראה פסוק יז) שבו דורשים במכילתא תחילה את הרחוק. וצ"ע. (פ' משפטים תשס"א)
		<b>"ומכרו ונמצא בידו".</b> פסוק זה הביא את קיסר רומי להקשות על חכמי ישראל, כמובא באוצר המדרשים (עשרה הרוגי מלכות עמוד 440): אחר חורבן הבית היו פריצי הדור מתגאים ואמרו: מה הפסדנו בזה שנחרב הבית, הרי יש בינינו תלמידי חכמים שמדריכין את העולם בתורתו ובמצוותיו?! מיד נתן הקב"ה בלב הקיסר של רומי ללמוד תורת משה מפי חכמים וזקנים, והתחיל בספר בראשית, והיה לומד עד שהגיע ל"ואלה המשפטים", וכיון שהגיע לפסוק "וגונב איש ומכרו" וגו', מיד ציוה למלאות פלטירו מנעלים, ושלח לקרוא לעשרה חכמי ישראל, ובאו לפניו והושיבן בקתדראות של זהב. אמר להם: עומק הדין יש לי לשאול מכם ואל תאמרו לי כי אם הדין ואת האמת והמשפט. אמרו לו: אמור! אמר להם: ומי שגנב איש מאחיו של בני ישראל והתעמר בו ומכרו, מה דינו? אמרו לו: התורה אמרה "מות יומת". ענה ואמר להם: אם כן, אתם חייבים מיתה! אמרו לו: אמור למה! אמר להם: על מכירת יוסף, שמכרוהו אחיו, ואם הם היו בחיים הייתי דן אותם, ועתה שאינם בחיים, אתם תשאו עוון אבותיכם. עיי"ש. והנה דין הוא בגמרא - הגונב נפש מישראל אינו חייב עד שיכניסנו לרשותו. רבי יהודה אומר עד שיכניסנו לרשותו וישתמש בו וכו' (סנהדרין פה ע"ב). אם כן הוא, למה לא השיבו כן לקיסר רומי, כלומר שאין במכירת יוסף עונש מיתה שהרי לא היתה הכנסה לרשות, ובוודאי לא היתה השתמשות בו? (פ' ויחי תשס"ה) אמנם ישנם ראשונים שאכן חילקו בין גניבת נפש לגניבת ממון, שבגניבת נפש אינו חייב אם תפשו בשדה ומכרו (פסקי הרי"ד), או שמשכו לסימטא (מהר"י מלוניל). ואינו חייב עד שיכניסנו לרשותו ממש (לביתו או לחצרו), אבל מדברי רש"י (סנהדרין שם ד"ה פטור) משמע שאין דין מיוחד בגונב נפש, שעליו להכניס את הנגנב לביתו או לחצרו כדי להתחייב, אלא די שיעשה מעשה הנחשב גניבה, כגון משיכה לסימטא. וראה דברי רמב"ן על אתר.
	@22יט	<b>רש"י ד"ה על משענתו, על בוריו וכוחו (מכילתא).</b> ראה "שפתי חכמים" (אות ב) המסביר למה שינה רש"י מן הפשט. (פ' משפטים תשנ"ח)
		<b>רש"י ד"ה ורפא ירפא, כתרגומו, ישלם שכר הרופא. ע"כ.</b> "מכאן שנתנה רשות לרופא לרפאות" (ברכות ס ע"א). מענין שאין רש"י מביא כאן גמרא זו. ולגופם של דברים, אכן צריך היתר כדי שהאדם יהא רשאי להתערב במעשה ההשגחה הפרטית, וגם צריך היתר - אחר שהותר לו להתערב - ליטול שכר תמורת התערבות זו, וזאת ניתן ללמוד מדברי התרגום אשר לוקח כנראה את ההיתר להתערב כמובן מאליו. (פ' משפטים תשנ"ט)
	@22כא	<b>"אך אם יום או יומים יעמד".</b> ראה פירושו של רש"ר הירש שכתב: אם העבד מת לאחר זמן, הרי שמותו לא בא כתוצאה הכרחית של המכה, ולא עוד, אלא רשות יש לאדון לייסר את עבדו והוא לא פשע בשעה שהכהו. ואולי שהייה זו גם מוכיחה, שלא בהריגה בכוונה מדובר, אלא בהכאה כדי לייסר. (פ' משפטים תשמ"ז, תשנ"א)
		<b>רש"י ד"ה לא יקם כי כספו הוא, הא אחֵר שהכהו וכו'.</b> אחֵר שהיכה אין לו מעמד של בעלים ביחס לעבד, ומה שמותר לבעלים, דהיינו להכות לשם עונש, למשל, בוודאי שאסור לאחֵר, וממילא הוא חייב מיתה על שהרגו. (פ' משפטים תשס"א)
	@22כב	<b>"...ויצאו ילדיה".</b> לשון הרבים תמוה, כאילו הריון תאומים (לפחות) הוא הדבר השכיח. וגם התרגומים מתרגמים כך, ובמקראות גדולות אין מעיר. וראה דברי ר' עמוס חכם ב"דעת מקרא". (פ' משפטים תשס"א) וראה "תורה תמימה" על אתר שהביא לשון המכילתא "מעוט ולדות שנים, ומנין אפילו אחד, תלמוד לומר 'הרה' - מכל מקום", ובהערה קנט שם באר: רצונו לומר דעל כרחך אי־אפשר לפרש ילדיה הרבים, דהא דרך התולדה להוליד רק ולד אחד, ומה שכתב "ילדיה", יש לומר דבא להשמיענו רבותא, דאינו אנוס גם בתאומים אשר הריונה קשה ויותר מסוכן.
		<b>"...ולא יהיה אסון... ואם אסון יהיה".</b> אסון הוא מות האישה, אך לא מות העובר. ואולי מכאן ראיה פורתא לסוברים שטעם איסורה של הפלה מלאכותית הוא משום חובל באם, או מזיק גוף האשה ולא מצד הפגיעה בעובר (ראה עמוד הימיני סימן לב). (פ' משפטים תש"ן) הערת הגר"א נבנצל שליט"א: צריך עיון גדול. והוסיף הרב איתן שנדורפי שי': ניתן להסביר מדוע נאמר "אסון" רק ביחס למות האישה (ולא מות העובר) על־פי דבריו של הרב לייב מינצברג במאמר "האור הגנוז בחמשת חומשי התורה" - מאמר שלישי (תורה ודעת ח"ב), שם האריך לבאר מדוע בפרשת משפטים מודגש יותר הצד הממוני־הקנייני. גם בפרשיה זו של נגיפת אשה הרה ישנו דגש על הצד הממוני - אם האשה מתה, הרי זה דין שבנפשות בלבד והוא מוגדר כאסון, אך אם העובר מת - יש כאן גם צד ממוני, וכיוון שפרשתנו מדגישה לאורך כל הדרך את הצדדים הממוניים, גם כאן התורה נדרשת להשלכה הממונית של מות העובר, הגם שישנו גם צד של דיני נפשות בהריגתו.
		<b>"ענוש יענש כאשר ישית עליו בעל האשה".</b> מסתבר שרק אחד נגף ועל כן רק אחד יענש, אך אם כן - מדוע נאמר "ונגפו" בלשון רבים? (פ' משפטים תש"ס, מלון הוד, ים המלח) וראב"ע כתב: ונגפו - זה או זה.
		<b>"...כאשר ישית עליו בעל האשה".</b> לפי רש"י נראה שמשמע "כאשר" הוא מבחינת הזמן, כשיתבענו... וכפי שמפרש בסוף הפסוק, שסכום העונש לא נקבע על־ידי הבעל, אלא על־פי בית דין. ואילו לפי ראב"ע משמעו: כמו, כפי. וראה "שפתי חכמים" (אות כ) המוכיח כדברי רש"י. (פ' משפטים תשנ"א, תשנ"ו)
		<b>רש"י ד"ה ענוש יענש, ...שמין אותה כמה היתה ראויה להמכר בשוק להעלות בדמיה בשביל הריונה. ע"כ.</b> כלומר אשה בהריון שווה יותר מחמת הוולד, על אף שהיא מוגבלת בעשיית מלאכות שונות. (פ' משפטים תשס"ב, מלון הוד, ים המלח)
		על כל פנים זוהי הערכה כוללנית ביותר השואפת למכנה המשותף הנמוך ביותר. והרי יכול להיות שהאשה היתה בהריון בעקבות טפול יקר, אחרי שנות עקרות מרובות? ואמנם אומר רש"י להלן (ד"ה בפללים) על־פי הדיינים, משמע שאין מכריעים על־פי השומה בלבד, אלא שומעים חוות דעתם של הדיינים. (פ' משפטים תשס"ג)
	@22כג	<b>רש"י ד"ה ונתתה נפש תחת נפש, ...ומשלם ליורשיו דמיו כמו שהיה נמכר בשוק. ע"כ.</b> עיקרון זה, שהחובל בחבירו - רואין אותו כאילו הוא עבד נמכר בשוק והעיקרון ששכר בטלה (שֶבֶת) משתלם בהתאם לשכרו של שומר קישואין (בבא קמא פג ע"ב), לא הבינותי מעולם. על שום מה באה נטיה זו להקל על המזיק־ההורג וכדו', והרי יש אנשים ששוויים אינו נמדד לפי יכולתם כעבדים. מדוע אין אומדים גם כאן לפי הנוסחא לתשלום שבפסוק הבא (כה ד"ה כויה וגו') - אומדים כמה אדם כיוצא בזה רוצה ליטול להיות מצטער כך. כלומר, כל אחד לפי מעמדו ועושרו וכיוצא בזה ולא מחיר מינימלי אחיד. (פ' משפטים תשנ"ה) וראה מאירי למסכת בבא קמא שם (ד"ה אמר המאירי) שלכך אין שמים אותו בכמה שהיה מוכן שישלמו לו ויקטעו את ידו או את רגלו, משום שבכך יש הפסד גדול למזיק, שהרי לא היה רוצה כלל שיחסר לו אותו אבר אלא בכסף רב מאוד - הרבה יותר מערך שוויו, לכך רואים אותו כעבד. ועל תשלום שֶבֶת לפי שכרו של שומר קישואים כתב ר"ע מברטנורא על המשנה שם (פ"ח מ"א): שהרי אין ראוי למלאכה אחרת אפילו בלא חולי, שהרי נקטעו ידו ורגלו והוא כבר נתן לו דמיהן. וראה תוספות ד"ה רואין (שם בדף פה ע"ב) שכתב: ונראה דאם היה מלמד תינוקות, לא נאמר כאילו הוא שומר קישואין, ובשיבר רגלו - אם היה עושה מעשה מחט או נוקב מרגליות, לא נאמר כאילו הוא שומר הפתח, דאם־כן לקתה מדת הדין, אלא הכא בסתם בני אדם שאינן בעלי אומנות.
	@22כד	<b>"עין תחת עין... כויה תחת כויה" וגו'.</b> זהו דין כללי ואינו קשור דווקא בעניין האשה ההרה, ואם־כן קשה לי מדוע בא מקומם של פסוקים־הלכות אלה דווקא לאחר היזק לאשה בהריון. ובאשר לביטוי "עין תחת עין...", שלפי דברי חז"ל פירושו ממון, נשתברו קולמוסים רבים ובראש המוכיחים עומד רבנו חננאל המונה ארבע ראיות: (א) כיצד יוכל המכה לשלם אם נענישו בקטיעת אבר, הרי גם הוא יהיה זקוק מעתה לסעד. (ב) לא כל הטבעים שווים - יתכן שהמכה, גופו חלש ביותר, ואם יענישוהו כגמולו בהוצאת עינו, עלול למות ברוב חולשתו. (ג) אי אפשר לאדם לעשות חבורה כאותה שעשה לו חבירו באורך וברוחב ובעומק. (ד) משמשון למדנו ש"כאשר עשה כן יעשה לו", פירושו - כאשר הרע כן ירעו לו, שכן אמר ביחס לפלשתים: "כאשר עשו לי כן עשיתי להם" (שופטים טו, יא), והלא הם גזלו את אשתו והוא שרף את תבואתם, והרי מעשה שלהם לא היה כמעשה שלו, אלא ודאי כיון שהרעו זה לזה כאילו השתלמו הגמול. אף ראב"ע מאריך להוכיח שכוונת הפסוק לתשלום ממון ולא לנטילת איבר ממש. בדבריו מביא הוא דברי התנצחות בין קראי בשם בן זוטא לרבנו סעדיה גאון, ולבסוף חותם ואומר: והכלל לא נוכל לפרש על דרך מצוות התורה פירוש שלם, אם לא נסמוך על דברי חז"ל. כי כשם שקבלנו התורה מן האבות, כן קבלנו תורה שבעל פה - אין הפרש ביניהם!
		ועדיין יש לשאול: מדוע בחרה התורה בלשון זו, ובכך נתנה חלילה פתח לטענות אוויליות כטענותיו של בן זוטא וחבורתו? על כך משיב ר"ע ספורנו ואומר: עין תחת עין - כך היה ראוי כפי הדין הגמור, שהיא מדה כנגד מדה, ובאה הקבלה שישלם ממון (בבא קמא פג ע"ב) מפני חסרון השערתנו, פן נסכל ונוסיף על המדה לאשמה בה. נמצא, שהשימוש בלשון זו בא להעמיד את המכה על מקומו, ולומר לו: ראוי היה שנוציא את עינך - "עין תחת עין", אך יודעים אנו כי עלולה להיות במשפט זה סטייה מ"כאשר עשה כן יעשה לו", שכן לא כל הטבעים שווים ואולי גופך חלש משל המוכה, וגם לא נוכל לעולם לעשות החבורה בדיוק כפי שאתה עשית, אך דע לך - עין זו שברשותך, איננה ראויה לך, שכן הוצאתָ עינו של אדם מישראל... (פ' משפטים תשס"ו) היטיב לבטא זאת הגרצ"י קוק בשיחותיו לפרשת משפטים (עמ' 234), וכה דבריו: "עין תחת עין". בדף שלם בבבא קמא מצויות הוכחות על־גבי הוכחות שאי־אפשר להבין את הפסוק כפשוטו. בודאי שההוכחות צודקות ונכונות, אבל הרי בתורה כתוב כך ואין מקום לטעות, ואיך אפשר להבין את זה?... הקדוש ברוך הוא וכנסת ישראל הם שני צדדים של ענין אחד. מן המקור האלהי נמשכת השראת השכינה בכנסת ישראל. הם נקראים בגמרא אבא ואמא. "אין אביו אלא הקב"ה... ואין אמו אלא כנסת ישראל" (ברכות לה ע"ב). לפעמים נקראים מלך ומלכה או מלך ומטרוניתא. כמובן, בין האבא לאמא אין מחלוקת אלא שלום בית, כי הכל ענין אחד שלם. והנה הבן גרם לכעס ואביו לוקח רצועה בידו להלקותו - קופצת מיד האמא, שמנהלת את משק הבית, תופסת את יד האבא, ועוצרת בעדו: "חכה! נכון שהוא חטא, אבל אני אסדר את הענינים החינוכיים שבבית". די היה ברגע הזה שהאב אחז את הרצועה בידו! למעשה כך גם היה הרצון הראשוני של האבא, כוונתו היתה רק לאיים, שהרי גם "המגביה ידו על חבירו אף על פי שלא הכהו נקרא רשע". באותה גמרא נמצא: "הסוטר לועו של ישראל כאילו סוטר לועו של שכינה". לכן יש זעזוע נורא, והביטוי המקורי מוכרח להיות בכל התוקף. עין תחת עין! אחר כך באה האמא - מנהלת משק הבית, כנסת ישראל, תורה שבעל פה - ומסדרת את הענין למעשה: "עין תחת עין" - ממון. ע"כ.
		וראה דברי הרב מרדכי דוד נויגרשל בבאורו לספר הכוזרי (ח"א עמ' 417, נספח ב' - עין תחת עין) שם הביא שלוש ראיות נוספות: (א) הפרשה בה מופיע הפסוק "עין תחת עין" עוסקת במי שפגע בחבירו בשוגג. "וכי ינצו אנשים ונגפו אשה הרה", הם כלל לא התכוונו לפגוע בה, היא נקלעה לזירת הקרבות וספגה את המכה בלא שאיש התכוון להרע לה. התנהגותו של המכה מוגדרת כ"רשלנות", והיא היא ההגדרה של שוגג. ומה דינו של הפוגע בחבירו במזיד? התורה אומרת פעמים אין ספור שדינו תשלומים, לכן ברור כי באומרה "עין תחת עין" לא יתכן כי כוונתה להוצאת עין ממש, שכן היכן מצינו ששוגג יענש בעונש קשה יותר ממזיד? (ב) המלה "תחת", המופיעה בפסוק זה - "עין תחת עין" - היא שגרמה למחשבה כי מדובר בעין ממש, ואולם בלשון התנ"ך אין משמעות מלה זו 'אותו דבר במקום' אלא: 'דבר אחר במקום', דוגמת: "תחת הנעצוץ יעלה ברוש, ותחת הסרפד יעלה הדס" (ישעיה נה, יג), "וימליכה תחת ושתי" (אסתר ב, יז). ממילא אין כל מקום לראות בכתוב "עין תחת עין" כאילו יש כאן איזה רמז על הוצאת עין הפוגע. (ג) משמעות השורש "נתן" בכל הופעותיו ובכל הטיותיו הינה: 'דבר הניתן מיד ליד'. בפסוק בו אנו עוסקים כתוב: "ואם אסון יהיה, ונתתה (לאשה הנפגעת)... עין תחת עין", כלומר תן לה עין במקום העין הפגועה. ודאי שאין הכוונה שנוציא את עין הפוגע וניתן אותה לאשה הנפגעת, מה היא אמורה לעשות בעין שתקבל? הן אינה מקבלת בכך מאומה. הדרך היחידה לקיים את הציווי "ונתתה... עין תחת עין" הינה אפוא לשלם ממון.
	@22כה	<b>רש"י ד"ה כויה תחת כויה, ...אומדים כמה אדם כיוצא בזה רוצה ליטול להיות מצטער כך. ע"כ.</b> נראה שהכוונה היא, כמה אדם מוכן לשלם כדי שלא להצטער בכך, אלא שלשון המשנה הוא זה (בבא קמא ריש פרק החובל) וכפי שהסבירו שם רא"ש ו"תפארת ישראל". (פ' משפטים תשמ"ז)
	@22כח	<b>רש"י ד"ה ולא יאכל את בשרו, ...ובעל השור נקי... זהו מדרשו. ופשוטו כמשמעו וכו'.</b> למלה "נקי" שבפסוקנו מביא רש"י שני הסברים: לפי הדרש - בעל השור משולל משורו המת. שאין לו בו אפילו הנאה, כגון להשתמש בעורו. ולפי הפשט - בעל השור זכאי. (פ' משפטים תשס"ד)
	@22ל	<b>רש"י ד"ה אם כפר יושת עליו, "אם" זה אינו תלוי, והרי הוא כמו "אם כסף תלוה" (כב, כד) וכו'.</b> וקשה לי, למה אין רש"י מונה את פסוקנו ("אם כפר יושת עליו") למעלה (כ, כב ד"ה ואם מזבח אדמה), יחד עם שלושת המקומות בהם נאמר "אם" ומשמעותו חובה, כלומר למה אין מונה אותו רבי ישמעאל במכילתא. (פ' משפטים תשמ"ח)
		ואחר ראיתי תשובת רא"ם לשאלה זו ב"שפתי חכמים" (אות צ), ועיקרה - כאן המציאות אינה הכרחית, כלומר המצוה לנהוג כאמור כאן היא כאשר יקרה מקרה מסוים, ואילו ביתר המקרים - מזבח (שמות כ, כב), הלוואה (שמות כב, כד) ומנחת ביכורים (ויקרא ב, יד), אכן ישנה מצוה חיובית להביא לקיום הדברים. (פ' משפטים תשמ"ט)
		וראה "שפתי חכמים" בספר ויקרא (ב, יד - אות ע) השואל מלשון "ואם יהיה היבל" וגו' (במדבר לו, ד) ומשיב מה שמשיב, ולכאורה אפשר להשיב גם שם תירוצו של רא"ם הנ"ל. (פ' משפטים תשמ"ט)
		<b>רש"י ד"ה ונתן פדיון נפשו, דמי ניזק, דברי רבי ישמעאל, רבי עקיבא אומר, דמי מזיק (מכילתא).</b> רש"י נקט כאן כדברי המכילתא שהביאה מחלוקתם של רבי ישמעאל בן אלישע ורבי עקיבא, אבל בבבלי (בבא קמא כז ע"א ושם מ ע"א) החולקים הם רבי ישמעאל בן רבי יוחנן בן ברוקה ורבנן. וראה "גור אריה" שמה שנקט רש"י כמכילתא הוא מפני שמפשוטו של מקרא נשמע שבעל השור משלם דמי עצמו (דמי מזיק), שכן הוא זה שהתחייב מיתה ("ובעל השור יומת"), והלכה כרבי עקיבא מחבירו (עירובין מו ע"ב), אבל בבבלי, נפסקה הלכה כרבנן, שמשלם דמי ניזק. רש"י אם־כן העדיף את דברי המכילתא המסייעים לפשוטו של מקרא. ולעצם המחלוקת - לפי רבי ישמעאל, בעל השור נותן ליורשי המת דמי שוויו של אביהם שהומת, ובזה באה כפרה לבעל השור על שהמית אדם (ראה רש"י בבא קמא מ ע"א), ולפי רבי עקיבא, בעל השור נותן ליורשי המת דמי שוויו שלו עצמו (כמה ששווה להמכר לעבד), כי עליו לכפר על עצמו, מאחר שנתחייב מיתה בידי שמיים. ולכאורה שיטת רבי ישמעאל קשה הן מבחינה עניינית הן מבחינת הלשון. מבחינת הענין - מאחר שתשלום הכופר בא לכפר על נפשו של בעל השור, מדוע נאמר שסכום הכופר נקבע לפי שווי ההרוג? ומבחינת הלשון - הרי ברישא מדובר במזיק - "עליו", ועל כן מוסב הכינוי "נפשו" עליו ולא על הניזק, ובדומה לאמור להלן (לד) "והמת יהיה לו" - לניזק, ושם אין מחלוקת. ומכל מקום יש ללמוד מכאן חשיבותו של ביאור אות הכינוי, על מי היא מוסבת וכך בהרבה מקראות. (פ' משפטים תשמ"ט) וראה דברי הגמרא (בבא קמא מ ע"א ומכות ב ע"ב) המביאה לימוד של גזירה שווה כסיוע לדברי האומר ששמים בדמי הניזק - נאמרה "השתה" למעלה ונאמרה "השתה" למטה - בכתוב המלמד על חיוב תשלום כופר בשור מועד שהרג את הנפש, נאמר "אם כפר יושת עליו" (כא, ל), וקודם לכן, בעניין תשלום דמי ולדות בנוגף אשה הרה נאמר: "כאשר ישית עליו". וכפי שבדמי ולדות נקבע התשלום לפי שווי הניזק (העוברים שמתו), כך גם בשור המועד.
		ולכאורה יש למצוא תשובה לשאלה כללית, למה הכתוב מדבר בלשון שאפשר לפרשה לכאן ולכאן, כגון הכא - לניזק או למזיק, ומשאיר אפוא מקום לספקות, במקום להבהיר הדברים. (פ' משפטים תשנ"ד) וראה "ספר החינוך" (מצוה עז) שכתב: וענין זה מכח חכמת התורה, שיש להבין מדבר אחד ממנה כמה דברים, זהו שאמרו זכרונם לברכה (במדבר רבה יג, טז) "שבעים פנים יש לתורה", ולפי שיודע אלהים כי העם מקבלי התורה, בהתנהגם על הדרך שנצטוו בה, יהיו נכונים אל החכמה ואל התבונה ויבינו בה כל הצריך להם אל הנהגת העולם, סתם להם הדברים במקומות, ומסר להם הפירוש על יד הסרסור הגדול אשר ביניהם ובינו. ולא נתנה במלות רחבות יותר לפי שכל מלותיה גזורות ומחויבות בחשבונן ובצורתן להיות ככה, כי מלבד משמעות מצוותיה היקרות שאנו מבינין בה, נכללו בה חכמות גדולות ומפוארות, עד שהעלו רבותינו זכרונם לברכה גודל החכמה שהניח האל ברוך הוא בתוכה, שאמרו עליה (בראשית רבה א, א) שהביט הקדוש ברוך הוא בה וברא את העולם. ע"כ. ובספר "מלמד התלמידים" לרבי יעקב אנטולי, תלמידו וחתנו של המתרגם הנודע רבי שמואל אבן תיבון (פרשת ואתחנן) כתב: והכלל הגדול: שידיעת כל המצוות תלויה בתורה שבעל פה, ועליה סמך משה רבנו ע"ה בקצורו בתורה שבכתב. הלא תראה שהוא היה מאריך מאוד בספורי התורה להחזיק באמתתם ולהראות החבוב בכל דרכי השם. אבל במצוות היה מקצר בתכלית הקצור, מדעתו מעלת הדבר הנאמר פה אל פה על הדבר שנכתב בספר, לפי שדבר הנכתב תפול המחלוקת כפי דעות הקוראים, כמו שאמרו "שבעים פנים לתורה", כפי מספר הלשונות. וכבר תעו רבים והתעו אחרים בדברי משה רבנו ובדברי שאר הנביאים, ואל זה העניין היתה הכוונה בקצור דברים במצוות עד שבאו קצת מצוות בדרך הרמז, כדי שיקבלו האמת איש מפי איש ולא נסתפק בדברי הקבלה.
	@22לב	<b>"שלשים שקלים".</b> לכאורה צריך לומר שהשקל היה ידוע כמטבע כנעני או אפילו מטבע אזורי רחב יותר - ראה בראשית (כג, טו-טז) - ואל זה מתייחס הכתוב כאן, שהרי מיד אחרי יציאת מצרים ודאי שלא היה להם לבני ישראל מטבע משלהם. (פ' כי תשא תשמ"ז)
		ואולי משום כך דרשו "זה יתנו" (ל, יג) הראה לו באצבע, מפני ששם מדובר בשקל הקודש ולא בשקל המצוי. (פ' משפטים תש"ן)
		אך אם כך, קשה - כלום יצרו מטבעות כאלה במדבר? וראה מש"כ להלן (ל, יג). (פ' משפטים תשנ"ג)
	@22לג	<b>רש"י ד"ה ולא יכסנו, הא אם כסהו - פטור. ובחופר ברשות הרבים דיבר הכתוב (בבא קמא מט ע"ב). ע"כ.</b> ועתה לא ידעתי, מדוע יהא פטור, והרי ודאי שאינו רשאי לחפור ברשות הרבים, והראיה שהכיסוי שכסה לא היה מספיק, היא בכך שאכן נפל שמה שור או חמור. וצ"ע וסברא. (פ' משפטים תשס"א) אכן הגמרא (שם נב ע"א) שואלת: "כיון דכיסהו כראוי, היכי נפל?", ומשיבה שמדובר במקרה שכיסוי הבור התליע מתוכו באופן שלא ידעו הבעלים על־כך וכיון שכיסה הבור כראוי - אין לחייבו בתשלום.
		<b>רש"י ד"ה שור או חמור, ...שור ולא אדם, חמור ולא כלים (בבא קמא נג ע"ב).</b> גזירת כתוב היא זו וסברא לא מצאתי בה. וראה "תורה תמימה" על אתר (הערה רסג). (פ' משפטים תשנ"ב)
		גם קשה גזירת הכתוב לגבי תשלומי ד' וה' שהם רק בשור ושה, להלן (לז ד"ה תחת השור... תחת השה). (פ' משפטים תשנ"ב) וכך מבוארת גזירה זו בדברי הרמב"ם (מורה נבוכים ג, מא): דע, כי כל אשר יהיה מן העבירה והחטא יותר נמצא ויותר קרוב להיעשות, ראוי שיהיה עונשו יותר קשה כדי שימנעו ממנו, והענין שאינו נמצא רק מעט, עונשו יותר קל, ומפני זה היה תשלומי גונב צאן תשלומי ארבעה, ובתנאי שהוציאם מתחת ידו במכר או ששחטם, מפני שמנהגם הוא על הרוב תמיד להיותם בשדות ואי אפשר לשמרם כמו ששומרים הדברים שבתוך המדינה. ומפני זה מדרך הגונבים אותם שימהרו למכרם עד שלא ידעו אותם, או לשחוט אותם בעבור שתשתנה צורתם, ומפני זה היה עונש הענין הנמצא יותר גדול. ותשלומי גנבת הבקר הוסיף בו אחד מפני שגנבתן קלה יותר, כי הצאן ירעו מקובצים ואפשר לרועה לשומרם, ויותר מה שאפשר לגנבם הוא בלילה, אמנם הבקר ירעו מפוזרים מאוד... ואי אפשר לרועה לשומרם, ותרבה בהם הגנבה. וראה "תורה תמימה" להלן (כא, לז הערה רצ).
	@22לד	<b>רש"י ד"ה כסף ישיב לבעליו, ישיב לרבות שוה כסף ואפילו סובין (בבא קמא ז ע"א). ע"כ.</b> ולא ברור לי כיצד המלה "ישיב" מרבה. (פ' משפטים תשנ"ט) וראה רש"י שם בגמרא שמלת "ישיב" מיותרת כאן, שכן ניתן היה לומר "בעל הבור ישלם לבעליו", ותו לא.
	@22לו	<b>רש"י ד"ה והמת יהיה לו.</b> ראה למעלה (לד ד"ה והמת יהיה לו). (פ' משפטים תשנ"ב)
	@22לז	<b>רש"י ד"ה תחת השור, ...תחת השה.</b> ראה למעלה (לג ד"ה שור או חמור) (פ' משפטים תשנ"ב)
@11כב	@22א	<b>רש"י ד"ה אם במחתרת, כשהיה חותר את הבית. ע"כ.</b> רש"י מבחין בין בשעת החפירה ובין בתוך החפירה וקובע, שכאן הכוונה לזמן ולא למקום, וכפי שמבאר בעל "שפתי חכמים" (אות כ). אך עצם ההווה אמינא שיכול להיות מדובר במקום, בתוך המחתרת־החפירה, היא רחוקה למדי, לענ"ד. וממילא קשה לשם מה העיר. (פ' משפטים תשס"א) וראה "צדה לדרך" שרש"י בא לאפוקי ממצא פרצה פתוחה ונכנס דרכה, שאז אין שייך דין מחתרת.
	@22ב	<b>"...שלם ישלם, אם אין לו ונמכר בגנבתו".</b> כך במקרה שברור כשמש, שאין הגנב בא להרוג, ועל־כן אסור להורגו. (פ' משפטים תשנ"ג)
		<b>רש"י ד"ה שלם ישלם, הגנב ממון שגנב, ואינו חייב מיתה. ע"כ.</b> וראה ב"שפתי חכמים" (אות נ). כלומר בפסוק א מדובר במקרה שהגניבה נמנעה על ידי הריגת הגנב, בעוד שבפסוק ב אכן בוצעה הגניבה משום שאי־אפשר היה למנוע אותה על־ידי הריגת הגנב, אבל לא מובנים לי דברי רש"י "ואינו חייב מיתה (הגנב)", וכי מאי הווה אמינא יש לחייבו מיתה על גניבה? (פ' משפטים תשמ"ט) וראה "גור אריה" שבניגוד לבא במחתרת שמשכימים להורגו ופטור מתשלומים, במקרה שלנו מדובר בבא במחתרת שאינו מתכוין להרוג ועל־כן אינו חייב מיתה, אבל עליו לשלם.
		<b>שם. ...ואונקלוס שתרגם... לקח לו שיטה אחרת וכו'.</b> ברם לפי תרגומו־פירושו של אונקלוס קשה, שנושא הרישא הוא בעל הבית, ואילו נושא הסיפא הוא הגנב. (פ' משפטים תשנ"ט)
	@22ג	<b>רש"י ד"ה חיים שנים ישלם, ולא ישלם לו מתים אלא חיים או דמי חיים. ע"כ.</b> וקשה לי: (א) וכי יעלה על הדעת שישלם לו מתים או דמיהם? (ב) והרי זה בניגוד לטעמי המקרא הקובעים את פשוטו של מקרא? (פ' משפטים תשנ"ג)
		אך מה לעשות וכך הם דברי המכילתא. (פ' משפטים תשנ"ח) וראה "משכיל לדוד" שהכוונה שמשלם כשעת הגניבה והוא הדין אם הוכחשה הבהמה אצל הגנב, משלם כפל כפי שהיתה בשעת הגניבה. ואם תאמר: אם־כן למה בא הפסק טעם "אתנחתא" במלת "חיים". ויש לומר שאם היה כתוב בלי הפסק "חיים שנים ישלם", היה משמע שחייב לשלם דווקא חיים ולא יוצא ידי חובה אם משלם בכסף, לכן בא ההפסק, לדרוש שלאו דווקא חיים, אלא די גם בתשלום דמי חיים.
	@22ד	<b>רש"י ד"ה כי יבער, ...את בעירה ובער. כולם לשון בהמה וכו'. ד"ה כי יבער, יוליך בהמותיו וכו'.</b> שוב מקרה של סטיה מן הנוהג (להבהיר תחילה הענין ורק אחר־כך המלה - ראה מה שכתבתי למעלה כא, יג). (פ' משפטים תשנ"ו)
		<b>שם. ...או בביעור, ופירשו רבותינו ...ובער הוא נזקי השן האוכלת וכו'.</b> כלומר "ובער" אינו לשון בהמה, והרי זו סתירה תמוהה לאמור בדיבור הקודם. (פ' משפטים תשס"א) וראה "באר מים חיים" שלשונות "יבער" "ובער" שמשמעותן אכילה וביעור, נגזרו מ"בעיר" שהוא כינוי לבהמה, שכן דרכה של בהמה לכלות כל דבר.
		<b>רש"י ד"ה בשדה אחר, בשדה של איש אחר. ע"כ.</b> וראה ב"שפתי חכמים" (אות צ). ולא ידעתי מה רש"י מוסיף, שהרי ברור שיש כאן סמיכות. (פ' משפטים תשנ"ט) וראה רא"ם שכיון שהשי"ן נקודה בשוא, פירושו 'בשדה של איש אחר', אבל אם היתה השי"ן נקודה בקמץ, היה פירושו 'בשדה שהוא אחר'.
		<b>רש"י ד"ה מיטב שדהו ישלם.</b> צריך לבדוק את ד"ה בדפו"ר ועוד, שהרי חסר כאן "ומיטב כרמו". (פ' משפטים תשמ"ט) ובחומש רש"ר הירש הוסיף ר' יצחק לוי שלוש נקודות אחר "מיטב שדהו".
	@22ז	<b>רש"י ד"ה אם לא ימצא הגנב, ובא השומר הזה שהוא בעל הבית. ע"כ.</b> לכאורה היה מוטב לכתוב להיפך - ובא בעל־הבית הזה שהוא השומר, שהרי בעל־הבית הוא נושא הכתוב והוא הטעון ביאור. ומכל מקום קשה, למה הכתוב מכנה אותו "בעל־הבית" ולא: "האיש" כבפסוק הקודם, שהרי היותו בעל־הבית או שמירתו דווקא בבית אינם מוסיפים כאן. (פ' משפטים תשנ"א, תשנ"ו) וראה "העמק דבר" שכתב: שהפקיד בידו משום שיש לו בית, משום הכי נקרא הנפקד בעל הבית.
	@22ח	<b>רש"י ד"ה אשר יאמר כי הוא זה, ...ורז"ל דרשו כי הוא זה, ללמד שאין מחייבין אותו שבועה אלא אם כן הודה במקצת וכו'.</b> והנה מחלוקת אמוראים בפסוק זה, אם עירוב פרשיות יש כאן או לאו (בבא קמא קו ע"ב ואילך), כלומר אם "כי הוא זה" מוסב על פקדון, וכדברי רבי חייא בר אבא בשם רבי יוחנן שם, או מוסב אמלוה, וכך פוסק רמב"ם (הלכות טוען ונטען א, א), דהיינו כדברי רבי חייא בר יוסף שעירוב פרשיות יש כאן. ורא"ם מסביר שהוצרך רש"י להביא דרשת חז"ל מחמת הקושי בפשט, שכן לפי פשוטו הסביר רש"י ש"אשר יאמר" מוסב על העד, והרי העד כלל אינו מוזכר בפסוק? ואמנם אין הלכה כרבי חייא בר אבא, אבל כיון שדרשתו מיושבת יותר עם פשוטו של מקרא, לפיכך בחר רש"י לפרש המקרא לפי שיטתו. את דבריו מסיים הרא"ם בהצהרה יסודית: "יחוייב לומר, שהמפרשים כולם לא יכוונו בפירוש התורה - רק ליישב המקרא, יהיה כהלכה או שלא כהלכה". (פ' משפטים תשמ"ז)
	@22ט	<b>"כי יתן איש אל רעהו חמור" וכו'.</b> יונתן בן עוזיאל תרגם: ארום יתן גבר לחבריה חמור... למנטור בלא אגר נטיר (...לשמור בלא שכר שמירה). והרי הכל מסיבים פרשה זו (ט-יב) על שומר שכר? (פ' וארא תשנ"ט) וראה הערה 85 בביאור "יין הטוב" על התרגומים, שם כתוב: גם תחילת פרשה זו מפרש יונתן בן עוזיאל בשומר חינם, ולפוטרו מאונסין, ורק מפסוק יא מפרש דין שומר שכר. ויש נוסחא אחרת "באגר נטר", ולפי זה פרשה זו מתחילתה מדברת בשומר שכר.
		<b>רש"י ד"ה כי יתן איש אל רעהו חמור או שור, ...שבועת ה' תהיה, ישבע שכן הוא כדבריו וכו'.</b> כך היה צריך להדפיס, כלומר בלא ציון (י) ובלא ד"ה חדש.
	@22יד	<b>רש"י ד"ה אם בעליו עמו, ...היה עמו בשעת שאלה וכו'.</b> דברי רש"י כאן וגם בד"ה בעליו אין עמו שבפסוק יג מקורם בגמרא (בבא מציעא צד ע"א ואילך), וקשה לי שכן לפי הגמרא שם "עמו" פירושו - שהבעלים <b>שאול (או שכור)</b> עם הדבר (ולא מספיק שנמצא עמו), ויסוד זה אינו בא לביטוי בדברי רש"י בשני ד"ה. ובאשר לסברא שבהלכה זו, ראה דברי ר' פינחס קהתי בפירושו לבבא מציעא (ריש פרק ח). (פ' משפטים תשמ"ז) באשר לסברא של דין שאילה בבעלים העיר ר' גרשון באס שי': על סברת דין זה כתבו תוספות (בבא מציעא צו ע"א ד"ה ונשאל): שאילה בבעלים אין סברא לפטור והוי כחידוש, ואין לך בו אלא חידושו. ע"כ. אף־על־פי־כן יש שניסו למצוא סברא: ר"ע ספורנו על אתר כתב: סתם משאיל בקרוב דעת כזה (לא זו בלבד שהשאיל לחבירו, אלא אף עבד אצלו בחינם) הוא נותן מתנה על דעת שיחזיר, וכיון שלא התנה (שעליו להחזיר ויהי מה), אינו חייב להחזיר אלא כשהיא נמצאת בעין. אף רש"ר הירש על אתר נדרש לסברת דין זה והאריך לבארו. בשל אריכות הדברים, נצטט מעט מדברי פתיחתו: הנה, בין כל דיני המשפט האזרחי של התורה - דין זה הוא הרחוק ביותר מן הדעת, מבחינת טעמו ושורשו; שהרי... אין פשוט יותר מלפרש את "בעליו אין עמו" ואת "אם בעליו עמו" - כך: אם בעליו אינו נוכח בשעת התאונה - השואל חייב, ואם בעליו נוכח בשעת התאונה - השואל פטור! אך לא זאת ההלכה, אלא: אם אדם שואל לדבר, או שוכרו או מקבלו לידו לשמירה, ממי שהוא שאול או שכור לו לעשות מלאכתו - הרי שהוא פטור מכל חובת תשלום! עיי"ש. וראה סברא נוספת ב"משך חכמה" על אתר. וסברא נוספת של הגרא"י קוק ראה ב"ניצני ארץ" (חוברת יב עמ' 11, הוצאת מכון הרצי"ה).
	@22טו	<b>רש"י ד"ה וכי יפתה, מדבר על לבה... וכן תרגומו - וארי ישדל, שדול בלשון ארמי כפתוי בלשון עברי. ע"כ.</b> וקצת קשה שרש"י מבאר כאן את הטעון באור בעזרת טעון באור אחר, וכאילו יש לו ענין לפרש את אונקלוס ולא את הכתוב. (פ' משפטים תשנ"א, תשנ"ד) וראה "לפשוטו של רש"י" שכתב: נראה שמשום שפועל זה "פתה" ישנו במקרא במשמעות: לשקר (ראה תהלים עח, לו וכן שמואל ב' ג, כה) ותרגומו "לאטעיותך אתא", לפיכך מפרש רש"י שכאן "יפתה" משמעו: ישדל. וראה רמב"ן.
	@22כ	<b>"וגר לא תונה ...כי גרים הייתם" וגו'.</b> מתרגם אונקלוס: וגיורא לא תונון... ארי דיירין הויתון וכו'. ולא ידעתי, מדוע בסיפא לא באה מילת גיורא אף היא, והרי הגיון יש בהנמקה זו רק אם אמנם גר וגרים ענין אחד הם. (פ' משפטים תשמ"ט)
		והנה אותו הדבר חוזר אצל אונקלוס בפסוק (כג, ט) "וגר לא תלחץ... את נפש הגר כי גרים הייתם" וגו', וגם כאן משנה אונקלוס מלשון גיורא לדיירין. ובלנ"ד אשאל את ר' רפאל בנימין פוזן שי'. (פ' משפטים תשס"א)
		והרי תשובתו של הרב פוזן שי': בתרגומי "גֵּר" אונקלוס מבחין בין גר צדק שתרגומו "גִּיּוֹרָא", לתושב זמני המתורגם "דַּיָּיר".
		ואולם יש שהקפדתו על המינוח "גִּיּוֹרָא" עושה את התרגום לבלתי מובן: בפסוקנו ובשלושה מקומות נוספים (שמות כג, ט, ויקרא יט, לד, דברים י, יט) מנמקת התורה את חובת היחס ההוגן אל הגר במילים "כי גֵּרִים הייתם בארץ מצרים". אבל אונקלוס מתרגם בכל המקראות האלה גֵּרִים "דַּיָּירִין", ועל ידי תרגום זה נעלם הטיעון המרכזי שבפסוק: הדמיון שבין גורל בני ישראל במצרים ובין גורל "הַגֵּר הַגָּר אִתְּכֶם" שלפי פשוטו מדבר בגר תושב.
		על פי דמיון זה ראוי היה לתרגם "<b>וּלְדַיָּיר</b> לָא תָעִיקוּן וְאַתּוּן יְדַעְתּוּן יָת נַפְשָׁא <b>דְּדַיָּירָא</b> אֲרֵי <b>דַּיָּירִין</b> הֲוֵיתוֹן בְּאַרְעָא דְּמִצְרָיִם". אבל מכיון שלפי פירוש חז"ל הכתוב מדבר בגר צדק, הוכרח לתרגם תיבת "גר" בצורה שונה ברישא ובסיפא: "<b>וגר</b> לא תלחץ" - "<b>לְגִיּוֹרָא</b> לָא תָעִיקוּן", אבל "כי <b>גֵּרִים</b> הייתם" - "אֲרֵי <b>דַּיָּירִין</b> הֲוֵיתוֹן", אף על פי שבכך נעלמת המשוואה שבפסוק.
		תרגום זה מלמד שבתרגום אונקלוס שיקול הלכי גובר לא רק על הפשט, אלא גם על נאמנות לסגנון הכתוב שאונקלוס מתחשב בו ביותר. (מתוך ספר "פרשגן" - ביאור חדש לתרגום אונקלוס - בכתיבה)
		<b>רש"י ד"ה ולא תלחצנו, בגזילת ממון.</b> וקשה לי, מה חידוש יש בזה? וכי מותר לגזול ממי שלא יהיה? וראה "באר מים חיים" שבא הכתוב להוסיף לאו על גזל הגר. ורשב"ם ביאר באופן אחר - אסור ללחוץ את הגר לפי שהוא בלא גואל. (פ' משפטים תשמ"ז, תשנ"ט)
		<b>"בלא גואל".</b> כלומר אין מי שיעמוד לצידו ויגן עליו, שהרי אין לו קרובי משפחה. (פ' משפטים תשס"א)
		<b>רש"י ד"ה כי גרים הייתם, אם הוניתו, אף הוא יכול להונותך ולומר לך, אף אתה מגרים באת, מום שבך אל תאמר לחברך. ע"כ.</b> דברי רש"י קשים. הניחא לפי פשוטו של מקרא, אפשר לומר, אל לך להונותו, דווקא אתה צריך להבין לנפשו, כי גם אתה היית גר במצרים. אך לדבריו פירוש הדבר - אל תונה אותו משום שהוא יכול לשלם לך באותו המטבע, ואלמלא כך, לא היה איסור בדבר, ולא ידעתי מה ראה לומר כדבריו. (פ' משפטים תשמ"ח)
	@22כב	<b>רש"י ד"ה אם ענה תענה אתו, ...גזם ולא פירש ענשו וכו'.</b> גזם - לשון איים. כלומר המקרא קיצר, ומשמעו "אם ענה תענה אותו, סופך ללקות עליו, כי אם צעק יצעק אלי שמע אשמע". (פ' משפטים תשס"א)
	@22כג	<b>"...והרגתי אתכם בחרב, והיו נשיכם" וגו'.</b> בפסוק הקודם בא לשון יחיד - "אם ענה תענה אתו", ולכן לשון הרבים שבכאן תמוה. ואולי אפשר ליישבו בדברי ראב"ע למעלה (כ ד"ה גר) - "ואחר שאמר 'לא תענון', לשון רבים, אמר 'אם תענה', כי כל רואה אדם שהוא מענה יתום ואלמנה ולא יעזרם, גם הוא יחשב מענה". (פ' משפטים תשנ"ט)
	@22כד	<b>רש"י ד"ה אם כסף תלוה את עמי, רבי ישמעאל אומר וכו'.</b> באשר ללשון "אם" שכאן, ראה למעלה (כ, כב) ולהלן (ויקרא ב, יד), אך ראה למעלה (כא, ל) "אם כֹּפר יושת עליו" ומה שכתבתי שם. (פ' משפטים תשמ"ט)
		<b>"...לא תשימון עליו נשך".</b> מתרגם אונקלוס: לא תשוון עלוהי חבוליא. וראה מסכת מועד קטן (כח ע"ב), שם שואלת הגמרא מה אומרות הנשים כשהן מענות (משמיעות יחד קול על המת), ומשיבה: ואמר רבא, נשי דשכנציב אמרן מותא כי מותא ומרעין חיבוליא (נשות המקום ששמו שכנציב היו מספידות ואומרות: מיתתו של זה היתה שווה ככל המתים, אבל מחלותיו היו קשות וחובלות). ומפרש רש"י - "מרעין חיבולייא - האיסורין הן בבית", ודבריו אינם מובנים. והראה לי שכני בבית הכנסת ר' יהודה גרינשפן שי' דברי מהר"ץ חיות בסוף המסכת, ששמע מפי מורו, שיש כאן טעות דפוס, וכי צריך לומר "היסורים הם רבית", כלומר אריכות חוליו היא תוספת כמו ריבית על המִלוה, שכן יש מי שפורע את הלוואתו כשמשיב את נשמתו לבוראה, ויש מי שמשלם ריבית על־ידי תוספת צער חולי. טענה זו, מבסס מורו על תרגומו של אונקלוס אצלנו, ודומה שזה גאוני - לנצל תרגום אונקלוס להבנת דברי רש"י בהקשר אחר לגמרי. (פ' משפטים תשנ"ט)
	@22כו	<b>"במה ישכב".</b> ולא ידעתי, למה הכ"ף קמוצה. (פ' משפטים תשנ"ט) הסביר ר' חזקי פוקס שי': במסורה הקטנה נאמר כאן: "לית זקף קמץ". כלומר האות כ"ף של "ישכב" היתה אמורה להנקד בפתח (ישכַּב), ואכן כך הוא בחמשה עשר מתוך שבעה עשר המקומות בהם מופיעה מלה זו במקרא. אולם בספר איוב (מ, כא) מופיעה מלה זו בכ"ף קמוצה, אך שם מובן הטעם (המלה שם מוטעמת באתנחתא, וכלל הוא שאם ישנה מלה המוטעמת באתנחתא או בסוף פסוק - או במפסיק הגדול ביותר בפסוק, ראה "אמת ליעקב" במדבר ט, ב - וההברה המוטעמת שבה אמורה להיות מנוקדת בתנועה קטנה, באים האתנחתא או הסוף פסוק ומשנים את הניקוד מתנועה קטנה לתנועה גדולה. אם־כן מובן מדוע 'ישכַּב' הפך שם ל'ישכָּב'). והנה, בפסוקנו מוטעמת המלה 'ישכב' בזקף קטון, ולכאורה אין הגיון בהפיכת ניקודה לתנועה גדולה. מכל מקום כך היתה מסורת בידי חכמי המסורה, ועל כן ניקדו כאן את האות כ"ף בקמץ, והעירו: "לית זקף קמץ", כלומר זהו המקום היחיד במקרא בו מוטעמת מלה זו בזקף קטון ובכל זאת הכ"ף קמוצה. והשיב הגר"א נבנצל שליט"א: הכ"ף של "ישכב" קמוצה כיון שפסוק זה מחולק בתוכו. שלושה חלקים בפסוק: (א) "כי הוא כסותה לבדה הוא שמלתו לערו" - זהו תיאור מצבו של העני הזקוק לבגד. (ב) "במה ישכב" - אם יקחו ממנו הבגד - מה יהיה לו? (ג) "והיה כי יצעק אלי ושמעתי כי חנון אני" - אם יקחו מהעני את בגדו, הוא יפנה אל ה' בזעקה. נמצא שהמילה "ישכב" מסיימת את החלק השני, לכן ההברה המוטעמת שבה השתנתה לתנועה גדולה למרות שהמפסיק שתחתיה הוא רק זקף. וכך במקומות רבים (ראה "אמת ליעקב" בראשית לח, יח ו־כד וראה הערה 33 שם).
		<b>"ושמעתי כי חנון אני".</b> כאן בא נימוק, ולא כמו למעלה (כב) "שמֹע אשמע צעקתו", שכן שם מדובר בגר, יתום ואלמנה, ובדין הוא שהקב"ה ישמע צעקתו, גם בלא להיות חנון, ואילו אצלנו - לפי התחושה המקובלת של המוסר, זכותו של המלווה לשמור את המשכון אצלו אם לא הוחזר חובו, ואם־כן הדרישה להחזיר את המשכון היא "לפנים משורת הדין", וטעמה - "כי חנון אני". כך ברשב"ם לפסוקנו. (פ' משפטים תשנ"ז)
	@22כז	<b>רש"י ד"ה אלהים לא תקלל, הרי זו אזהרה לברכת השם ואזהרה לקללת דיין (סנהדרין סו ע"א). ע"כ.</b> ראה "שפתי חכמים" (אות ב). וראה תרגום אונקלוס שנראה קרוב יותר לפשוטו של מקרא, משום שהוא שומר על הסימטריה בין רישא לסיפא - הרישא בדיין והסיפא בנשיא. ורשב"ם כתב: דבר הכתוב בהווה, לפי שהמלכים והדיינים דנים דיני ממונות ונפשות, רגילין בני אדם לקללם וכו'. דברים אופייניים לפשטן. (פ' משפטים תשמ"ט, תשנ"ז)
	@22כח	<b>רש"י ד"ה מלאתך, ...והם ביכורים. ודמעך, התרומה, ואיני יודע מהו לשון דמע. ע"כ.</b> והנה במסכת תמורה (ד ע"א) מפרש רש"י: לפי שהיא מדמעת ועולה באחד ומאה, מפיק לה קרא בלשון דימוע. היינו: אם התערב חלק אחד תרומה במאה חלקים חולין, נוטל חלק אחד מתוך התערובת לתרומה והשאר חולין. ולשון דימוע הוא: עירוב - התרומה מתערבת ושוב עולה מן התערובת. וראה "אמרי שפר" שמה שכתב רש"י שאינו יודע הוא גם לפירושו בתמורה, שאינו יודע איך דימוע לשון תערובת. ובעל "תורה תמימה" מסתייע מכאן לדעה שהפירוש למסכת תמורה המיוחס לרש"י, אינו שלו, משום שכאן רש"י כותב שאינו יודע פירוש "ודמעך", ושם פירשו. והנה אף כי בענוותו אומר רש"י "איני יודע", מפרש מלאה ודמע בקטגוריות של מצוות, בניגוד לכל יתר המפרשים על אתר, שכל אחד מהם מוכיח פירושו. (פ' משפטים תשמ"ח)
		<b>רש"י ד"ה בכור בניך תתן לי, ...כדי לסמוך לו "כן תעשה לשורך"...אף בכור בהמה דקה מטפל בו ל' יום וכו'.</b> ראה "נחלת יעקב" שגורס ברש"י "לשרך לצאנך" כדי ליישב הרישא עם הסיפא, שכן בסוף הדיבור כתב רש"י "אף בכור בהמה דקה מטפל בו ל' יום". ור' שמואל פ. גלברד ב"לפשוטו של רש"י" כתב: נראה שיש למחוק מלת "דקה" שנוספה בטעות על־ידי מעתיק. כי רש"י מפרש לפי המכילתא שאינו מבדיל בין בהמה גסה לדקה בענין שלושים ימי ההמתנה, וחולק על המשנה בבכורות (פ"ד מ"א) "עד כמה ישראל חייבין ליטפל בבכור? בדקה שלושים יום ובגסה חמשים יום". (פ' משפטים תשמ"ז)
	@22כט	<b>"כן תעשה לשֹׁרך לצאנך" וגו'.</b> לפי רש"י לשון "כן" פירושו: כמו הקודם (ראה רש"י כח ד"ה בכור בניך). אך למה לא לפרש פסוק זה כעומד בפני עצמו: כך תעשה לשורך ולצאנך, דהיינו שבעת ימים וגו'. ולכאורה זהו פשוטו של מקרא ואכן ראיתי שכך מתרגם צדוק קהן בצרפתית ורמבמ"ן בגרמנית, לפי המתרגמים הנ"ל "כן" פירושו - כך תעשה, אך לא כן רש"ר הירש המתרגם כרש"י. (פ' משפטים תשנ"ד)
	@22ל	<b>רש"י ד"ה ואנשי קדש תהיון לי, ...הרי אתם שלי, ואם לאו - אינכם שלי. ע"כ.</b> מה פירוש להיות של הקב"ה? השווה "והייתם לי סגולה מכל העמים... ואתם תהיו לי ממלכת כהנים" וגו' (יט, ה-ו). (פ' משפטים תשמ"ח) הערת הרב איתן שנדורפי שי': ראה דברי רש"י לספר ויקרא (כ, כו) שכתב: "ואבדל אתכם מן העמים להיות לי" - אם אתם מובדלים מהם - הרי אתם שלי, ואם לאו - הרי אתם של נבוכדנצר וחבריו. ע"כ. כלומר אם אין ישראל נבדלים מן העמים הרי הם גולים.
		<b>"ובשר בשדה טרפה לא תאכלו".</b> תרגם אונקלוס: ובשר תליש מן חיוא חייא. ע"כ. וקשה לי, שהרי זה אבר מן החי, ואיסור אבר מן החי אנו למדים מן הכתוב "ולא תאכל הנפש עם הבשר" (דברים יב, כג), ובוודאי אין זה חשוב כיצד נתלש הבשר מן החי, אם בסכין ואם על ידי חיה. והנה בחולין (קב ע"ב) נחלקו רבי יוחנן ורבי שמעון בן לקיש מהו המקור לאיסור אבר מן החי. ותרגומו של אונקלוס הריהו כשיטת רבי יוחנן שם. והרי הערת הרב רפאל בנימין פוזן שי': מאחר שלא תרגם אונקלוס תיבות "בַּשָּׂדֶה" וגם "טְרֵפָה" בתרגום מילולי, כתבו מפרשיו שרמז לדרשת התלמוד: אמר רבי יוחנן: "וְלֹא תֹאכַל הַנֶּפֶשׁ עִם הַבָּשָׂר" (דברים יב, כג) - זה אבר מן החי, "וּבָשָׂר בַּשָּׂדֶה טְרֵפָה לֹא תֹאכֵלוּ" - זה בשר מן החי ובשר מן הטרפה (חולין קב ע"ב).
		לדעת "מרפא לשון" עיקר הדרשה בא לאסור בשר מן החי כמוכח מהתרגום שפירש "בָּשָׂר בַּשָּׂדֶה טְרֵפָה" - בשר שהוא חוץ למקום גידולו (שנקרא "שדה"), שנתלש ממקומו (והתלישה נקראת "טרפה") - "לא תאכלו". "ולפי שהוציא לתלישה בלשון טְרֵפָה, לימד גם על איסור בשר מן הטרפה שהוא אסור, כרבי יוחנן".
		ועדיין התרגום תמוה: הרי רבי יוחנן דרש את פסוקנו לאיסור בשר מן החי וגם לאיסור טריפה. ומאחר שטריפות מצויות יותר מאשר בשר מן החי, ומדרך אונקלוס לתרגם בדבר השכיח, מדוע הביא רק את מחצית הדרשה לעניין בשר מהחי ולא הזכיר את איסור הטריפה שהוא המצוי?
		תרגומו יובן היטב על פי חידושי חת"ם סופר (מהדורה קמא) לחולין קב ע"ב. לדבריו, לפי תרגום אונקלוס - במילים "בשר שנתלש מן החיה" נכללו שני איסורים: בשר טריפה וגם איסור בשר מן החי (שאינו זהה ל"אבר מן החי"). עיי"ש. (מתוך ספר "פרשגן" - ביאור חדש לתרגום אונקלוס - בכתיבה)
		וב"דעת זקנים מבעלי התוספות" איתא: מאחר שהכלב מוסר נפשו על הטרפה כשבא הזאב לטורפה, לא תהיה כפוי טובה כנגדו - כשתהיה לך טריפה תשליכה אליו, בשכר ששמרה עד עתה שלא נטרפה וגם שומר עוד האחרות, כי כן דרך העולם, להעמיד כלבים לשמור הצאן מן הזאבים. עד כדי כך מגיעה מדת החזקת הטובה. וראה מה שכתבתי למעלה בריש פרשת שמות (א, ח וכן ז, יט) שלכאורה היא מדאורייתא, והסכים עמי הרב יהושע ישעיה נויבירט שליט"א מכוח הכתוב "כי גרים הייתם בארץ מצרים" (כב, כ) - יש להחזיק טובה על מעט האוכל שקיבלנו שם - תמורת עבודה קשה. (פ' משפטים תשנ"ז) וכך אמרו חז"ל במדרש (שמות רבה לה, ה): וכן אתה מוצא לעתיד לבוא, שכל האומות עתידין להביא דורון למלך המשיח ומצרים מביאה תחילה, וכסבור שלא לקבל מהם, ואומר לו הקב"ה: אכסניא נעשו לבני במצרים, שנאמר (תהלים סח, לב): "יאתיו חשמנים מני מצרים כוש תריץ ידיו לאלהים", מיד מקבל מהן וכו'. וראה "העמק דבר" על הפסוק "לא תתעב מצרי כי גר היית בארצו" (דברים כג, ח) שכתב: גם זה מתכונת הנפש המעלה, לגמול טובה ולא להיות כפוי טובה, ונקרא נבל, על־כן הרגיל הקב"ה אותנו במצוה זו.
		<b>רש"י ד"ה לכלב תשליכון אתו, אף הגוי ככלב ...ללמדך שהכלב נכבד ממנו וכו'.</b> שתי הבנות מוצעות כאן ברש"י: (א) אין חייבים לתת הטריפה לכלב בדווקא אלא ניתן למכרה גם לגוי. (ב) נזכר דווקא כלב ללמדנו עד היכן מגעת הכרת טובה - יש לגמול טובה עם הכלבים ולתת להם בשר הטריפה. ומלבי"ם על אתר מעיר שאף־על־פי שבעלי חיים אינם בעלי שכר ועונש, כי פעולתם טבעית, אמר הקב"ה תנו לו שכרו, שמזה ילמד אדם מוסר לדעת דרכי ה', שכל שכן שיש שכר ועונש לאדם שהוא בעל בחירה. (פ' משפטים תשס"ז)
@11כג	@22א	<b>רש"י ד"ה לא תשא שמע שוא, ...אזהרה למקבל לשון הרע ולדיין שלא ישמע דברי בעל דין עד שיבוא בעל דין חבירו. ע"כ.</b> קשה לי על שני האיסורים שרש"י (על־פי חז"ל) דורש מכאן, כי שניהם לא בהכרח יש בהם משום שקר או שוא, שהרי הם אסורים גם כאשר הם אמת, כך לשון הרע וכך קבלת צד אחד בבית־הדין בלא השני, ומסתבר שמספיקה העובדה שדיבורים אלו מביאים לעיוות כדי לקראם "שוא". (פ' משפטים תשס"ד)
		<b>רש"י ד"ה אל תשת ידך עם רשע, הטוען את חבירו תביעת שקר, שהבטיחהו להיות לו עד חמס. ע"כ.</b> לכאורה הרשע הוא הטוען תביעת שקר - אל תסייע אותו בעדות שקרית. אבל לשון "שהבטיחהו" קצת קשה, שהרי זה כאילו זה שהבטיח להיות עד שקר הוא הרשע. (פ' משפטים תשנ"ו) וראה "באר יצחק" הגורס ברש"י "שתבטיחהו להיות לו".
	@22ב	<b>"לא תהיה אחרי רבים לרעת, ולא תענה על רב לנטת, אחרי רבים להטת".</b> שלושה פירושים יש כאן ברש"י: <b>לפי חז"ל (סנהדרין פ"א מ"ו) -</b> הפסוק מדבר בדיינים הדנים דיני נפשות, ומספר דינים נאמרו בהם: (א) "לא תהיה אחרי רבים לרעת" - אין להכריע דין מיתה ברוב של דיין אחד. (ב) "ולא תענה על רב לנטת" - אין לחלוק על הגדול מבין הדיינים. (ג) "אחרי רבים להטת" - כשיש רוב של שניים שמחייבים, ניתן לחייב מיתה על פיהם. <b>לפי אונקלוס -</b> "ולא תענה על רב לנטת" פירושו - אם יש רוב של דיינים שהביעו דעתם בכיוון אחד ולדעתו הם טועים, עליו להביע דעתו ולא ימשוך ידיו מן הדין. <b>ולפי רש"י -</b> (א) "לא תהיה אחרי רבים לרעת" - אין לקבל דעת הרבים כשמטים הדין. (ב) "ולא תענה על רב לנטת אחרי רבים להטת" - אם יישאל דיין בדבר אותו ריב שהיטוהו, לא ימשך אחריהם להטותו. (פ' משפטים תשנ"ז)
		<b>רש"י ד"ה אחרי רבים להטת, ...ואימתי, בזמן שהן שנים המכריעין במחייבין יותר מן המזכין וכו'.</b> וכן בד"ה הראשון שבפסוק. וקשה לי אם אמנם אין הימנעות אצל דייני הסנהדרין - והסברא היא שאין, כי כיצד יאמר שופט שאינו יודע או שאינו רוצה להחליט - כי אז לא קיימת אפשרות של רוב של שנים (מן הבחינה האריתמטית). (פ' משפטים תשמ"ו)
		ומשעיינתי יותר ראיתי שמשנה מפורשת היא בסנהדרין (פ"ה מ"ה), שכאשר אחד אומר "איני יודע" - יוסיפו הדיינים - ומוסיפים שניים, שניים, עד שבעים ואחד, וזה שאמר איני יודע הרי הוא כמי שאינו. והנה לפי זה יוצא שאפשר גם בית־דין שקול, ואכן כך מבואר ברמב"ם (הלכות סנהדרין ט, ב): אמרו שנים עשר זכאי ושנים עשר חייב, הרי זה זכאי. ע"כ. וכאשר ממשיכים להוסיף שנים, שנים, אפשר כמובן שוב להגיע לבית דין שאינו שקול. (פ' משפטים תשנ"ו) וראה יד רמ"ה (סנהדרין מב ע"א ד"ה מתני' מצאו) שאף שאפשר היה להוסיף אחד בלבד, יש צורך בשניים כי צריך שיעור של הטייה לטובה והטייה לרעה, שכן הדין מוכרע על־פי תוספת זו, ושיעור הטייה לרעה הוא בשני דיינים. אבל הר"ן (שם ד"ה מתניתין) מסיק שאם אפשר להוסיף אחד בלבד (כגון שיש כבר רוב, ורק אחד אומר איני יודע), אכן מסתפקים בהוספת אחד (והמשנה כתבה שניים בגלל האופנים הראשונים שברישא ולא על המקרה בו עשרים ושניים מזכים או מחייבים ואחד אומר איני יודע).
	@22ה	<b>"כי תראה חמור שנאך" וגו'.</b> עיין פסחים קיג ע"ב - "דחזיא ביה איהו דבר עברה", ועיין שולחן ערוך (חו"מ סימן ערב, יא) שכתב: השונא האמור בתורה, לא מעובדי עבודה־זרה הוא אלא מישראל. והיאך יהיה לישראל שונא (מישראל), והכתוב אומר: "לא תשנא את אחיך בלבבך" (ויקרא יט, יז)? אמרו חכמים: כגון שראהו לבדו שעבר עבירה והתרה בו ולא חזר, הרי מצוה לשנאותו עד שיעשה תשובה וישוב מרשעתו; ואף על פי שעדיין לא עשה תשובה, אם מצאו נבהל במשאו, מצוה לטעון ולפרוק עמו, ולא יניחנו נוטה למות שמא ישהה בשביל ממונו ויבא לידי סכנה. והתורה הקפידה על נפשות ישראל בין רשעים בין צדיקים, מאחר שהם נלוים אל ה' ומאמינים בעיקר הדת, שנאמר: "אמור אליהם חי אני נאם ה' אלהים אם אחפוץ במות הרשע כי אם בשוב רשע מדרכו וחיה" (יחזקאל יח, כג). (פ' משפטים תש"ה)
		<b>רש"י ד"ה כי תראה וגו' וד"ה עזב תעזב.</b> שלוש תמיהות יש כאן: (א) בד"ה עזב תעזב הראשון חוזר רש"י לנושאו של ד"ה כי תראה, החל במילים "כיוצא בו", שהרי כיוצא בו זה בא לתמוך בפירושו ל"כי תראה" בלשון דילמא, שמא. (ב) בעוד שרש"י מביא בדרך כלל את באור המלה הקשה בסוף, ולעתים קרובות בדיבור נפרד, הרי כאן הסדר הפוך. (ג) לא ידעתי, למה רש"י מדגיש כל כך את משמע המלה "כי" שבכאן בלשון "דילמא", והרי אפשר לפרשה בלא קושי כלשון "כאשר". (פ' משפטים תשמ"ט) על שאלה (ג) השיב ר' וולף היידנהיים בספרו "הבנת המקרא" וכך כתב: ואמר הרב שאי־אפשר לפרש "כי" שבכאן בלשון "אם" ובלשון "אשר", ויהיה טעמו כאשר תראה וכו', כי אין טעם לומר 'כאשר תראה חמור שונאך רובץ, והיית חודל עצמך מלעזרו, עזור תעזור לו', כי אחרי שחדל עצמו, איך יעזור לו? לזה פירש שמלת "כי" טעמו "שמא", ועליו מוסב "וחדלת", ורצונו לומר - 'שמא תראה ותרצה לחדול - לא תעשה כן, אבל עזוב תעזוב עמו'.
		<b>רש"י ד"ה וחדלת מעזב לו, בתמיה. וד"ה עזב תעזב עמו, עזיבה זו לשון עזרה וכו'.</b> כהרגלו לרוב מפרש רש"י את טעם המלה בביאור השני, אך משום מה אינו מפנה כאן לאונקלוס המתרגם־מבאר עזב, לא מלשון עזרה כי אם כמשמעו השכיח יותר - "מלמשבק לה משבק תשבוק מה דבלבך עלוהי", כלומר הפסק מלעזבו, אבל (במקום עזיבה זו) עזוב מה שבלבך עליו ועזור לו, והרי זה ביאור נפלא. ויתכן שרש"י גרס - לא "מלמשבק לה", כי אם מלמשקל ליה, כפי המובא ברש"י בלא ציון לאונקלוס (בד"ה השלישי), אלא שלכאורה זה ביאור שלישי שאינו מוכח כלל. (פ' משפטים תשנ"ט)
		<b>רש"י ד"ה עזב תעזב עמו, ...או בהמת גוי ומשאו של ישראל - וחדלת. ע"כ.</b> כלומר במקרה זה אתה פטור, ומכאן שציווי זה אינו משום צער בעלי חיים וגם לא משום עזרה לזולת. ואם־כן - על שום מה? (פ' משפטים תשס"א) שמא טעם המצוה אכן משום צער בעלי חיים, אלא שיש גדרים נוספים במצוה (הערת ר' גרשון באס שי')
	@22ח	<b>רש"י ד"ה יעור פקחים, ואפילו חכם בתורה ונוטל שוחד וכו'.</b> נפלאה הזהירות של חז"ל בלשונם - הלוקח שוחד אינו יכול להיות חכם, הוא חכם בתורה בלבד, ולא בדרך ארץ, שכן אילו היה חכם גם בזו, לא היה לוקח שוחד. (פ' משפטים תשנ"ו)
		<b>"...ויסלף דברי צדיקים".</b> תרגם אונקלוס: ומקלקל פתגמין תריצין (ומקלקל דברים ישרים). ורש"י פירש: דברים המצודקים, משפטי אמת. ולא רצו לפרש צלע זו של הפסוק במקביל לקודמתה - "יעור פקחים", משום שברגע שהדיין נוטל שוחד, כבר אינו צדיק. (פ' משפטים תשנ"ז)
		וראה ראב"ע הארוך. (פ' משפטים תשס"ז)
	@22ט	<b>רש"י ד"ה וגר לא תלחץ, ...מפני שסורו רע (בבא מציעא נט ע"ב).</b> ראה שני פירושים למאמר זה של הגמרא אצל "שפתי חכמים" (אות ס). יש מפרשין כמו שאור, כלומר יצר הרע שלו קשה ורע ונוח לפתות, ויש מפרשין כיון שסר מן הדרך, שוב אינו חוזר על־ידי פיתוי דברים. ולכאורה אפשר לומר בפשטות שסורו רע כמשמעו הפשוט, דהיינו כאשר הוא חוזר מגיורו, חוזר אל מקורו הרע, כי אז שנאתו ליהדות וליהודים גדולה פי כמה, כי רצה להתקרב ונדחה. ולכאורה זה עולה בקנה אחד עם דברי רש"י למעלה (כב, כ) ד"ה כי גרים הייתם, אף הוא יכול להונותך ולומר לך, אף אתה מגרים באת, כלומר האיסור אינו נובע מאהבת הגר, אלא משיקולים מעשיים. (פ' משפטים תשל"ט) והנה מחלוקת היא במסכת גרים (פ"ד ה"א וכן במכילתא יח): חביבין הגרים שבכל מקום הוא מזהיר עליהם "וגר לא תלחץ", "וגר לא תונה" (למעלה כב, כ), "ואהבתם את הגר" (דברים י, יט), "ואתם ידעתם את נפש הגר". רבי אליעזר אומר: גר לפי שסורו רע, לפיכך מזהיר עליו הכתוב במקומות הרבה.
		ועתה ראיתי בבבא מציעא (נט ע"ב) בגיליון שמציין לפירושו של רש"י למאמר זה בהוריות (יג ע"א) ד"ה אמר להם מפני שסורן רע, שיצר לבם רע הוא יותר מדי, סורו - שר שלהם, כדאמר (בבא מציעא נט ע"ב) בגר שסורו רע, דהיינו יצר הרע ששר שלו רע הוא. ולפי זה אין מקום לפרש דברי רש"י כנ"ל וגם לא כמובא ב"שפתי חכמים" בפירושו השני. ותמוה שאינו מפנה לרש"י זה בפירוש הראשון. (פ' יתרו תשמ"ז)
		ומכל מקום קשה שדווקא לאו זה מנומק בשני המקומות בנימוקים, שהצד השווה שלהם הוא מעשי מאוד, בעוד שאפשר היה לפרש טעמו על־פי הכתובים בדרך אידיאלית יותר - מעין הרעיון "אל תדון את חברך עד שתגיע למקומו", כלומר אתה ישראל חייב להראות הבנה רבה לנפש הגר, כי גר היית בעצמך, ועליך לזכור מצב זה כשם שצריך לזכור את היציאה ממנו. (פ' משפטים תשמ"ח)
		<b>"כי גרים הייתם בארץ מצרים".</b> ראה תרגום אונקלוס וראה מה שכתבתי למעלה (כב, כ). (פ' משפטים תשס"ו)
	@22יא	<b>"...ואכלו אביֹני עמך".</b> מזמן שאלתי עצמי, למה דווקא "אביֹני עמך", והרי פירות שביעית הפקר הם לכול, לעני ולעשיר כאחד, והכל אוכלים מהם. ובוודאי אין לומר שבשביעית הכל לעניים יחשבו. ואכן ר"ע ספורנו כותב: "ונטשתה ואכלו אביֹני עמך - בשמיטת קרקע יאכלו גם העניים". כלומר, כדי ליישב שאלתי הוא מוסיף מילת "גם". (פ' משפטים תשמ"ט, תשנ"ט) וכך דרשו בירושלמי (שביעית פ"ט ה"ו): "ואכלו אביני עמך" - תני רבי יוסי אומר, פירות שביעית לאחר זמן הביעור, אוכלין אותן עניים ועשירים. מאי טעמא? דכתיב "ואכלו אביני עמך" - קרי ביה "ואכלו אביני" - ואכלו "עמך". וראה הערה עח ב"תורה תמימה" על אתר שכתב: ומה שכתב קרא בלשון כזה, יש לומר שבא לרמז מה דקיימא לן שאינו מותר גם לעשירים כי אם לאכול ממנו מיד ולא להניח, וזהו דוגמת אביונים, דסתם עני נוטל לאכול מיד. וב"דעת מקרא" כתבו: דיבר הכתוב בהווה.
		<b>"...ויתרם תאכל חית השדה".</b> ראה ר"ע ספורנו שהעניים קודמים, כאמרם (תענית כ ע"ב): מאכל אדם אסור להאכילו לכלבים. והוא היחיד שער לקושי שבמלה "ויתרם". (פ' משפטים תשנ"ג)
	@22יג	<b>רש"י ד"ה ובכל אשר אמרתי אליכם תשמרו, לעשות כל מצוות עשה באזהרה. ע"כ.</b> כאן נתנה תורה חיזוק למצוות עשה, בכך שנתנה להן מעין תוקף של מצוות לא תעשה, ובעל "שפתי חכמים" (אות ב, וכך כבר בחזקוני) מוסיף - "לכך אמרינן בכל מקום, עשה דוחה לא תעשה" וכו', כלומר מכיון שיש עם כל עשה גם לא תעשה, הרי זה חזק מלא־תעשה גרידא. לא זכור לי שאי פעם ראיתי נימוק זה לכלל המקובל הזה. (פ' משפטים תש"ן)
		מקורו של כלל זה הוא בדין כלאיים בציצית - מצוות העשה של הציצית דוחה את הלא תעשה של כלאיים (יבמות ה ע"ב), ודוגמא נוספת לזה היא "צרעת במקום מילה" - מצוות עשה של מילה דוחה את הלא תעשה של קציצת הבהרת, כמובא במסכת שבת (קלב ע"ב). (פ' משפטים תשנ"א, תשנ"ג) וראה סברת רמב"ן בפרשת יתרו (כ, ח ד"ה זכור את יום השבת לקדשו) שכתב: ואמת הוא גם כן, כי מדת "זכור" רמזו במצוות עשה, והוא היוצא <b>ממדת האהבה</b> והוא למדת הרחמים, כי העושה מצוות אדוניו - אהוב לו, ואדוניו מרחם עליו, ומדת "שמור" במצוות לא תעשה, והוא למדת הדין ויוצא <b>ממדת היראה</b>, כי הנשמר מעשות דבר הרע בעיני אדוניו ירא אותו. ולכן מצוות עשה גדולה ממצוות לא תעשה, כמו שהאהבה גדולה מהיראה, כי המקיים ועושה בגופו ובממונו רצון אדוניו, הוא גדול מהנשמר מעשות הרע בעיניו, ולכך אמרו (שבת קלב ע"ב) דאתי עשה ודחי לא תעשה. ובגליון הש"ס (ביבמות ז ע"א) מקשה רבי עקיבא איגר על דברי רמב"ן אלו מלשון הגמרא. וראה יישובו של "משך חכמה" בפרשת וזאת הברכה (דברים לד, יב ד"ה ולכל המורא).
		<b>רש"י ד"ה לא תזכירו, שלא יאמר לו, שמור לי בצד עבודת זרה פלונית, או תעמוד עמי ביום עבודת זרה פלונית וכו'.</b> והנה הקב"ה עצמו עשה כן, למעלה (יד, ב) - "...ויחנו לפני פי החירֹת... לפני בעל צפֹן נכחו תחנו". (פ' משפטים תשמ"ז) וראה דברי רבי יוחנן במסכת סנהדרין (סג ע"ב) שאמר: כל עבודת כוכבים הכתובה בתורה - מותר להזכיר שמה. וראה דברי "משכיל לדוד" שם. ובשיחות הרצי"ה (עמ' 178) מובאת שאלה זו בשם ר' יצחק ריף זכר קדוש לברכה, בעל ה"נר יצחק". והשיב הגרצ"י קוק שם: אסור לומר כדי להפגש, אך אם נצייר לנו שראובן ושמעון יאמרו: ניפגש ליד עבודה־זרה פלונית כדי לשרוף אותה - אז אין קשיא, וודאי שאין איסור. כך גם כל יציאת מצרים היא קידוש השם, והיא ביטול ושריפת עבודה־זרה. לכן חנו דווקא שם, דווקא לפני בעל צפון, ודווקא שם היתה קריעת ים־סוף. (הראני ר' זאב נוימן שי')
	@22טו	<b>רש"י ד"ה חדש האביב, שהתבואה מתמלאת בו באִבֶּיהָ. ע"כ.</b> כלומר "אביה" פירושו: קשיה, כמבואר ברש"י למעלה (ט, לא). ורא"ם שם כתב שפירוש "אביב" נגזר מלשון "אבי הנחל" (שיר השירים ו, יא), שפירושו: עצי הנחל. ועצי השעורה אלו הקשים שלה. (פ' משפטים תשנ"א)
	@22טז	<b>רש"י ד"ה בכורי מעשיך, ...ששתי הלחם הבאין בעצרת, היו מתירין החדש וכו'.</b> תמוה המעבר מלשון הווה ללשון עבר - הבאין... היו מתירין. וקשה להניח שיש כוונה בגו. (פ' משפטים תשנ"ו)
		<b>רש"י ד"ה באספך את מעשיך, שכל ימות החמה התבואה מתייבשת בשדות, ובחג אוספים אותה וכו'.</b> כלומר בתקופת החג אוספים את התבואה אל תוך הבית, אבל בחג עצמו אסור, כמפורש בגמרא (חגיגה יח ע"א). (פ' משפטים תשס"ד)
	@22יז	<b>רש"י ד"ה שלש פעמים וגו', לפי שהענין מדבר בשביעית, הוצרך לומר שלא יתעקרו שלש רגלים ממקומן (מכילתא). ע"כ.</b> וכפי שפירש רש"י למעלה (פסוק יב ד"ה וביום השביעי תשבות), שלא יאמר אדם הואיל והשנה השביעית קרויה שבת, לא ינהגו בה שבתות וימים טובים. (פ' משפטים תשמ"ט)
	@22יח	<b>רש"י ד"ה ולא ילין, אין לינה אלא בעמוד השחר וכו'.</b> כלומר פסול לינה נכנס לתוקפו משעולה עמוד השחר, דהיינו אם הניח את החלב חוץ למזבח עד שהגיע עמוד השחר, עובר בלאו. רש"י חוזר כאן למקובל עליו - לבאר משמעה של מלה אחר ביאור ההקשר כולו. (פ' משפטים תשנ"ו)
	@22יט	<b>רש"י ד"ה ראשית בכורי אדמתך, אף השביעית חייבת בבכורים... כיצד, אדם נכנס לתוך שדהו וכו'.</b> לפי זה יתכן שגם רש"י לומד, שדרך זו של סימון ביכורים שייכת רק בשביעית, שאז השדה אינו שמור, ואם לא ימהר לסמן, עלולים לקטוף את פרי הביכורים, וכדברי רבי דוד פארדו בספרו "שושנים לדוד". (ראה "ערכי שביעית", ערך ביכורים בשביעית). (פ' משפטים תשמ"ז)
		מענין שר' דוד פארדו אינו מעיר על כך ב"משכיל לדוד" על אתר. (פ' משפטים תשמ"ח)
		ובאשר לעצם הרעיון שרש"י מסביר, שיש ביכורים בשביעית, העירו בחומש "תורת חיים" (הערה 66): בכמה כתבי יד ליתא. ועיין רא"ם ו"גור אריה" שתמהו על דברי רש"י דאיך שייך לומר ששביעית חייבת בביכורים, ואיך יוכל לומר "אשר נתתה לי". ע"כ. אבל בשו"ת תשב"ץ (חלק ב סימן רמז) ובמנחת חינוך (מצוה צא) כתבו שלפי רש"י אכן שביעית חייבת בביכורים. עיי"ש. (פ' משפטים תשנ"ב) וראה מאמרו של הרב יואל פרידמן "ביכורים בשנה השביעית" בספר "ביכורי הארץ" - מצוות הביכורים - אסופת מאמרים (הוצאת מכון התורה והארץ, תשס"ג).
		<b>"לא תבשל גדי בחלב אמו".</b> ואונקלוס תרגם: לא תיכלון בשר בחלב, וראה רש"י על־פי חולין קיג ע"ב וקטו ע"ב שם - אחד לאיסור אכילה, ואחד לאיסור הנאה וכו'. תמיהתי על אונקלוס שמתרגם גם להלן (לד, כו) לא תיכלון. (פ' משפטים תשנ"ט) וגם בספר דברים (יד, כא) מתרגם אונקלוס כך. וזאת משום נאמנותו לפשוטו של מקרא. וככלל אין דרכו של אונקלוס להביא דרשות חז"ל. יחד עם זאת חשש אונקלוס שמא יטעו לחשוב שאסור רק לבשל בשר וחלב יחד, אבל מותר לאכלם יחד כשבושלו בנפרד, לכן שינה מפשט המקרא וכתב בשלושת המקומות איסור אכילה. (הערת ר' חזקי פוקס שי')
		<b>רש"י ד"ה לא תבשל גדי, אף עגל וכבש בכלל גדי וכו'. ובשלושה מקומות נכתב בתורה וכו'.</b> אף כאן מקדים רש"י פירוש המלה לפירוש הענין, ושלא כרגיל. (פ' משפטים תשמ"ט)
	@22כ	<b>"הנה אנכי שלח מלאך".</b> ומתי נתקיימה בשורה זו? בימי יהושע. וכדברי רשב"ם: כדכתיב ביהושע "כי אני שר צבא ה' עתה באתי" (יהושע ה, יד), להושיע את ישראל. ורמב"ן האריך בפירוש עניין המלאך. (פ' משפטים תשמ"ט, תשנ"ז)
	@22כה	<b>"...וברך את לחמך ואת מימיך, והסרתי מחלה מקרבך".</b> זה מזמן פירשתי לי את דברי הגמרא (מגילה טו ע"א ועוד) "אל תהי ברכת הדיוט קלה בעיניך" כך: כאשר אתה מבקש ברכה מרב, הוא יברכך בעליה בתורה וכאשר אתה מבקש ברכה מאדמו"ר, הוא מברכך ביראת שמים, אדם פשוט כאשר יברכך, הוא יברך בפרנסה ובבריאות. רק השתא שמתי לב שזוהי ברכתו יתברך, כאמור בפסוק הנ"ל, ולא בכדי אמרו אפוא מה שאמרו. (פ' משפטים תשמ"ט) וראה מש"כ בספר בראשית (כז, א-ב).
		אך מכל מקום, המעבר מלשון נסתר ללשון מדבר תמוה. (פ' משפטים תשנ"ט)
	@22כז	<b>רש"י ד"ה והמתי, כמו והממתי... וכן כל תיבה שפועל שלה בכפל אות אחרונה... כגון והמתי וכו'.</b> תמוה שרש"י מביא כדוגמא את הדבר שברישא ביקש להוכיח. ומעין זה במקרים לא מעטים. (פ' משפטים תש"ן)
	@22כח	<b>רש"י ד"ה הצרעה, ...והחתי והכנעני הם ארץ סיחון ועוג, לפיכך מכל שבע אומות לא מנה כאן אלא אלו וכו'.</b> ההבטחה על הצרעה שנויה בספר דברים: "וגם את הצרעה ישלח ה' אלהיך בם" (דברים ז, כ). ויהושע, בנאומו האחרון לבני ישראל מספר, כי אכן נתקיימה הבטחה זו והצרעה נשלחה לפני בני ישראל (יהושע כד, יב). (פ' משפטים תשנ"א)
		ובאשר לשבעה עממין, ראה מש"כ למעלה (יג, ה). (פ' משפטים תשנ"ב)
@11כד	@22א	<b>"...אתה ואהרן נדב ואביהוא" וגו'.</b> ועדיין אלעזר ואיתמר אינם נחשבים. ואי־אפשר לומר שקטנים היו עדיין, שהרי מות נדב ואביהוא אירע בשנה השניה ליציאת מצרים. אבל להלן (כח, א) כולם מוזכרים. (פ' משפטים תשנ"ח) הערת הרב איתן שנדורפי שי': ראה פירוש "הטור הארוך" על אתר שכתב: תימא לי, למה לא עלו אלעזר ואיתמר, שהרי גדולה מעלתם ממעלת הזקנים... ? ונראה לי משום שהקב"ה לו נתכנו עלילות, וידע שבעלילה זו נתחייבו, כדאמרינן (תנחומא בהעלותך טז) שמכאן נתחייבו שריפה, אלא שלא רצה הקב"ה לערבב שמחת התורה, והמתין לנדב ואביהוא עד יום שמיני של מלואים, ולזקנים עד תבערה, ואילו מתו אלעזר ואיתמר היה נכרת כל זרע אהרן, ולא רצה הקב"ה שיכרת זרע כהונה הקדושה. וראה "העמק דבר" שם.
	@22ג	<b>רש"י ד"ה ואת כל המשפטים, שבע מצוות שנצטוו בני נח, ושבת, וכבוד אב ואם, ופרה אדומה, ודינין, שניתנו להם במרה. ע"כ</b>. וקשה לי טובא: (א) מקורותיו של רש"י הם המכילתא על אתר וסנהדרין נו ע"ב. וקשה לי למה צריך משה רבנו ע"ה לומר עתה בשניה דברים שכבר אמר להם במרה, ולמה דברים אלה נקראים "משפטים", ומה באה המלה "כל" לרבות כאן? (ב) למה אינו מונה את מצוות מילה וגיד הנשה שניתנו לפני מתן תורה, או את המצוות שניתנו במצרים, דהיינו פסח דורות עם כל הקשור בו, מצוות בכור אדם ובכור בהמה ותפילין (פרקים יב-יג)? (ג) כאן מונה גם מצוות כבוד אב ואם בין המצוות שניתנו במרה, ואילו למעלה (טו, כה) אינו מונה אותה. וראה מה שכתבתי למעלה (טו, כה). (ד) ועוד קשה, שענין פרה אדומה אינו מוזכר לא במכילתא ולא בגמרא סנהדרין (נו ע"ב), כפי שכבר שאלתי (למעלה טו, כה). (ה) ועוד שאלתי שם, מה ענין יש במצוות פרה אדומה כל עוד לא נאמרו להם לישראל הלכות טומאה? דבר זה קשה לי זה זמן רב ולא מצאתי לו עדיין תשובה. (פ' משפטים תשמ"ב) לשאלה (א) נדרש בעל "באר יצחק" וכתב: ויש ליתן טעם הגון בדבר, לפי שהיו ישראל בתחילה בקדושת בני נח, ושוב אחר־כך במרה נעתקו מקדושה זו לקדושה יותר מעולה על־ידי מה שקבלו שם מצוות יתרות עוד על ז' מצוות בני נח, ושוב אחר־כך במתן תורה עלו אל הקדושה הגמורה העולה על כולנה, היא קדושת ישראל ורוממותם על כל האומות, ולכן קודם מתן תורה הוצרכו לקבל עליהם מחדש ז' מצוות בני נח ומצוות שנצטוו במרה, כדי שעל־ידי הקדמת קבלת קדושה זו יזדככו לקבל עליהם קדושת התורה ויהיו ראויים אליה. על שאלה (ב) ראה תוספות ד"ה עשר (סנהדרין נו ע"ב) שהקשו קושיה זו ונשארו בקושיה. וראה תירוצו של "משנה למלך" (הלכות מלכים י, ז ד"ה עוד ראיתי). על שאלה (ג) השיב רא"ם (למעלה טו, כה): איכא למימר דרש"י לא בא להזכיר כל מה שנאמר במרה, אלא לפרש קרא ד"שם שם לו חק ומשפט", דמיירי במצוות שניתנו במרה, כגון שבת ודינין, ולא חשש להזכיר גם כבוד אב ואם. ועל שאלות (ד-ה) ראה מש"כ למעלה (טו, כה).
	@22ד	<b>רש"י ד"ה ויכתב משה, מבראשית ועד מתן תורה, וכתב מצוות שנצטוו במרה. ע"כ.</b> כלומר כל זה כתב משה ב"ספר הברית" המוזכר להלן (פסוק ז). (פ' משפטים תשנ"ג)
	@22ו	<b>רש"י ד"ה ויקח משה חצי הדם, מי חלקו, מלאך בא וחלקו (ויקרא רבה ו, ה). ע"כ.</b> חמש שיטות יש במדרש רבה שם: (א) רבי יהודה ברבי אילעי: הדם נחלק מאליו. (ב) רבי נתן: נשתנו מראיו ונעשה חציו שחור וחציו אדום. (ג) בר קפרא: מלאך ירד בדמות משה וחילקו. (ד) רבי יצחק: בת קול היתה יוצאת מהר חורב ואומרת: עד כאן חציו של דם. (ה) רבי ישמעאל: בקי היה משה בהלכות דם וחילקו. משום מה בחר רש"י לבאר כבר קפרא ואיני יודע מדוע העדיף דבריו על פני האחרים. ועוד: הרי אפשר לומר בפשטות: מקרא קצר הוא, וכפי שאומר לעתים קרובות למדי, אלא שגם כאן ישנה העדפת העל־טבעי.
		<b>רש"י ד"ה באגנות, ...ומכאן למדו רבותינו שנכנסו אבותינו לברית במילה וטבילה והזאת דמים, שאין הזאה בלא טבילה. ע"כ.</b> וקצת קשה גם כאן, מנין היו להם מים חיים לטבילת עם רב בהם. סתם ולא פירש. (פ' משפטים תשנ"ד)
	@22ט	<b>"ויעל משה ואהרן, נדב ואביהוא ושבעים מזקני ישראל".</b> ואילו להלן (כח, א) נאמר "אהרן נדב ואביהוא אלעזר ואיתמר". וגם כאן (ראה מה שכתבתי למעלה בפסוק א) לא ידעתי מדוע לא ייזכרו אף שני הבנים האחרונים. (פ' תצוה תשס"א)
	@22י	<b>רש"י ד"ה ויראו את אלהי ישראל, ...לא רצה הקב"ה לערבב שמחת התורה והמתין לנדב ואביהוא עד יום חנוכת המשכן וכו'.</b> והרי גם זו שמחה היא? (פ' משפטים תשנ"ח) וראה "כלי יקר" בספר ויקרא (י, א) שכתב: וקשה שהרי גם יום זה נקרא שמחת לבו, שכן דרשו רבותינו ז"ל (תענית כו ע"ב): "ביום חתונתו" - זה מתן תורה, "וביום שמחת לבו" - זה חנוכת בית המקדש, והיה לו להמתין עוד, אלא לפי שביום זה חזרו ושנו באיולתם "ויקריבו לפני ה' אש זרה" אשר בערה בקרבם מצד היין ומתוך רוב שתיה באו לפני ה' אשר לא כדת, על־כן לא רצה ה' להמתין להם עוד וכו'. (הראני הרב איתן שנדורפי שי')
	@22יד	<b>"...והנה אהרן וחור עמכם".</b> אין הסבר לתפקידו של חור, מלבד היותו בן אחות משה, וכלום די בזה? וראה גם למעלה (יז, י). (פ' משפטים תש"ן) וראה מש"כ שם.
		<b>רש"י ד"ה חור, בנה של מרים היה, ואביו כלב בן יפונה... אפרת זו מרים, כדאיתא בסוטה (יא ע"ב). ע"כ.</b> וכך מבין רש"י גם להלן (לב, ה ד"ה ויאמר). ומאוד קשים דברי הגמרא שם שלאחר שנתרפאה מצרעתה חזר כלב ולקחה לו לאשה. כלום יש מעין גירושין כשהאשה מצטרעת? והיכן מצינו כן? (פ' משפטים תשנ"ג) וראה שמות רבה (א, יז) שאף שהיתה אשתו קודם לכן, חזר כלב ועשה בה מעשה ליקוחים פעם נוספת ברוב שמחתו בה.
	@22טז	<b>רש"י ד"ה ויכסהו הענן, רבותינו חולקים בדבר, יש מהם אומרים, אלו ששה ימים שמראש חדש. ע"כ.</b> והוא על־פי יומא (ד ע"ב). מעניין שרש"י משלים את צדה השני של מחלוקת זו רק בד"ה שאחרי הבא (ויקרא אל משה ביום השביעי) - "...ויש אומרים ויכסהו הענן למשה ששת ימים לאחר עשרת הדברות" וכו'. ודומה שזה נדיר. ומסתבר שעשה כן משום שלדעה זו צריך לפרש "ויכסהו הענן" לא כמוסב על ההר, כפי שאמר למעלה, כי אם מוסב על משה. (פ' משפטים תשנ"א)
		והנה שם בגמרא החולקים הם רבי עקיבא ורבי יוסי הגלילי, ובארבעה דברים הם חלוקים: (א) לפי רבי עקיבא חוזר פסוקנו לספר על האירועים שלפני מתן תורה, על הימים שבין בואם למדבר סיני (ראש חודש סיון - למעלה יא, א), לבין יום מתן תורה. ולפי רבי יוסי הגלילי פסוקנו מהווה המשך לפסוקים הקודמים המספרים על נתינת הלוחות למשה אחרי שמיעת עשרת הדברות. גם הנאמר בפסוקנו התרחש לאחר עשרת הדברות - משה היה בפרישה במשך ששה ימים לפני שנקרא לקבל את הלוחות ביום השביעי. (ב) לפי רבי עקיבא כיסה הענן ששה ימים את ההר ולא את משה (שכן לשיטתו מדובר בימים שלפני מתן תורה בהם עלה משה וירד מספר פעמים ונצטווה לומר לבני ישראל דברים שונים). ולפי רבי יוסי הגלילי כיסה הענן את משה, שכל הנכנס למחנה שכינה טעון פרישה ששה ימים. (ג) לפי רבי עקיבא הקריאה אל משה ביום השביעי מופנית לכל העם שיבואו לשמוע את עשרת הדברות, אלא שחלק המקום כבוד למשה. ולפי רבי יוסי הגלילי קריאה זו היתה מכוונת דווקא למשה. (ד) לפי רבי עקיבא התורה ניתנה בשביעי בסיון ולפי רבי יוסי הגלילי בששי בסיון. (פ' משפטים תשנ"ד)
@11כה	@22א	עוד לפני כעשר שנים עוררתי באגף החינוך הדתי את השאלה, מדוע משקיעים תעצומות רבות כל כך בלימוד המשכן וכליו בבית־הספר, והרי חלק גדול מפרשיות אלה אינו לדורות, ואין ביניהם ובין בית־המקדש שיבנה במהרה הרבה. אילו חָבְרוּ ללימוד זה לפחות לימוד איזה מידות טובות, כי אז היה ללימוד זה גוון מעשי יותר, והעיקר - תשתקף בו יותר התקוה לבנין הבית מחדש. אמנם נתמנתה ועדה לעניין זה, אך כמו במקרים רבים אחרים - לא יצא מזה כלום. (פ' תצוה תשמ"ז) לשאלה זו נדרש רבנו בחיי להלן (לח, ט), והשיב: ודע כי הספור בענין המשכן וכליו, והחקירה בתכונת צורותיו ומובאיו ושעור ארכן ורחבן וקומתן, אף־על־פי שאין בית המקדש קיים מצוה גדולה היא, עד שמים יגיע שכרה, ותורה היא וללמוד אנו צריכין, וכן הזכירו רז"ל בענין הקרבנות: כי כל המתעסק בלמוד פרשיות אלו, וישא ויתן בלבו עניניהן, כאילו הקריב הקרבן עצמו. הוא שאמרו (מנחות ק ע"ב): כל העוסק בפרשת עולה כאילו הקריב עולה, בפרשת חטאת כאילו הקריב חטאת, וכן כולם. הא למדת מזה על הספור בפיו בלבד ששכרו אִתו ופעולותיו לפניו כאילו עשה המעשה והקריב קרבן על המזבח, והוא הדין בספור עניני המשכן והמקדש, שיש לנו זכות עצומה ועקב רב כאשר נהגה בהם ונשתדל להבין פשוטם ונגליהם, על אחת כמה וכמה אם נזכה להשיג תוכם להשכיל אחד מרמזיהם. והוא שהזכיר דוד על הענין הזה - על הנסתר והנגלה: "סבו ציון והקיפוה ספרו מגדליה, שיתו לבכם לחילה פסגו ארמנותיה למען תספרו לדור אחרון" (תהלים מח, יג-יד), ובזכות הסבוב וההקף בנגלה ובנסתר ישיב שכינתו לתוכו, שנאמר: "כי זה אלהים אלהינו עולם ועד הוא ינהגנו על מות" (שם, טו). ע"כ. ומעין זה אצל ר"י אברבנאל (בסוף דבריו לפרשת תרומה) וכן אצל בעל "עקידת יצחק" (פ' תצוה שער אחד וחמשים). וראה גם דברי האדמו"ר מסלונים, רבי שלום נח ברזובסקי בספרו "נתיבות שלום" (ריש פרשתנו עמ' קפט).
		באשר ללמוד מידות טובות מן המשכן כתב המלבי"ם על הפסוק "ועשו לי מקדש ושכנתי בתוכם" (כה, ח): ...וציוה "וכן תעשו", שכל אחד יבנה לו מקדש בחדרי לבבו, כי יכין את עצמו להיות מקדש לה' ומעון לשכינת עוזו. כמו שאמר ה' לדוד (שמואל ב' ז, יא) "והגיד לך ה' כי בית יעשה לך ה'", רצונו לומר שאתה בעצמך תהיה בית לה' וכו'.
		לרעיון זה של בנין המשכן בלב האדם מוקדש השיר "בלבבי משכן אבנה" אותו ערך הרב יצחק הוטנר זצ"ל בעל "פחד יצחק", ואלו מלות השיר: "בלבבי משכן אבנה להדר כבודו, ובמשכן מזבח אשים לקרני הודו. ולנר תמיד אקח לי את אש העקדה, ולקרבן אקריב לו את נפשי - את נפשי היחידה". מקורו של השיר ב"ספר חרדים" של רבי אליעזר אזכרי, המקובל והפייטן שחי בצפת לפני קרוב לחמש מאות שנה. שם בפרק ז ישנו שיר הנקרא "שיר ידידות" המסודר על סדר "אלפא ביתא", ובאותיות ב' ו־ה' נאמר שם: "בתוך לבבי משכן אבנה לזיוו, קרבן אקריב לו - נפשי היחידה. החלב והדם שלי אקריבה - על מזבחו ועבוד עבודה". (ראה "מעט מן האור" של הרב חנן פורת, ספר שמות עמ' 299)
		לכבוד בר המצוה של עמנואל שי' ולאחר מכן של נחמיה שי' אספתי מעט מן המידות הטובות הנלמדות מפרשתנו:
		<b>דרך ארץ (א):</b> "ושכנתי בתוכם" (כה, ח), תניא, רבי טרפון אומר, גדולה מלאכה שאף הקב"ה לא השרה שכינתו על ישראל עד שעשו מלאכה, שנאמר: "ועשו לי מקדש ושכנתי בתוכם". (אבות דרבי נתן יא)
		דרך ארץ (ב): "ועשו ארון" (כה, י), רבי יוחנן רמי, כתיב (דברים י, א) "ועשית לך ארון עץ" וכתיב "ועשו ארון", מכאן לתלמיד חכם, שבני עירו מצווין לעשות מלאכתו (יומא עב ע"ב). ואולי מן הראוי להוסיף כאן מדברי המדרש (שמות רבה לו, ג) "מפני מה בכל הכלים כתיב ועשית, ובארון כתיב ועשו ארון? אמר רבי יהודה אמר רבי שלום, אמר לו הקב"ה: יבואו הכל ויעסקו בארון, כדי שיזכו כולם בתורה.
		לאמור - אין התורה רכוש היחיד, אבל היא רכוש־הרבים. ובצורה בוטה עוד יותר נאמר דבר זה בתנחומא (פ' ויקהל ח): ...אלא שציוה הקב"ה לעשותו לכל ישראל, שלא יהא לאחד מהם פתחון פה על חבירו לומר, שאני נתתי הרבה בארון, לפיכך אני לומד הרבה ואני יש לי בו יותר ממך, ואתה לא נתת בארון כלום אלא מעט, לפיכך אין לך חלק בתורה וכו'. ולא בכדי כתב הרמב"ם (הלכות תלמוד תורה ג, א): כתר תורה הרי מונח ועומד ומוכן לכל.
		הרבה פעמים הזכרתי את הרהורי באשר לתלמיד חכם מיהו, והזכרתי את המשנה במסכת סוכה (ב, א), שם אומר רבן גמליאל על עבדו טבי: "ראיתם עבדי טבי שהוא תלמיד חכם, ויודע שעבדים פטורין מן הסוכה", ולעומת זאת את דברי תוספות במסכת סוטה (כא ע"א): "סתם תלמיד חכם תורתו אומנותו ועוסק בה תמיד ואינו הולך ד' אמות בלא תורה".
		עכשיו התקדמתי קצת, שכן מצאתי סימן לתלמיד חכם, לא מבחינת ידיעותיו אלא מבחינת אופיו, כי כך אומר רבא בהמשך הגמרא (יומא שם): תלמיד חכם שאין תוכו כברו - אינו תלמיד חכם. והנה הראה לי רפאל שי' דין ודברים בהגדרתו של תלמיד חכם ואם יש דין תלמיד חכם בדורנו, בספר "מקראי קודש" על הלכות חנוכה של הרב משה הררי (עמ' ח-יא, מהדורה שלישית תש"ס). לאחר שדן שם המחבר אם בכלל יש דין תלמיד חכם בימינו (לעניין הספדו בפניו בימי חנוכה), מסכם ואומר: ובאמת שאף הגדרת תלמיד חכם אינה פשוטה - <b>בגמרא מסכת שבת (קיד ע"א) איתא:</b> אמר רבי יוחנן: איזהו תלמיד חכם שמחזירין לו אבדה בטביעות העין? זה המקפיד על חלוקו להופכו. <b>ועוד איתא שם:</b> אמר רבי יוחנן: איזהו תלמיד חכם שממנין אותו פרנס על הציבור? זה ששואלין אותו דבר הלכה בכל מקום ואומר, ואפילו במסכת כלה (ושם בהמשך הגמרא: אם יודע בחדא מסכתא - הוי פרנס באתריה, ואי בכוליה, תנויה בריש מתיבתא). <b>וראה בקדושין (מט ע"ב), שאמרו שם:</b> על מנת שאני תלמיד - כל ששואלין אותו בכל מקום דבר אחד בלימודו ואומרו ואפילו במסכתא דכלה (ובתוספות שם גרסו: על מנת שאני תלמיד חכם וכו'). <b>ובגמרא תענית (י ע"ב) אמרו:</b> יחיד - כל שראוי למנותו פרנס על הציבור, תלמיד - כל ששואלים אותו דבר הלכה בלמודו ואומר ואפילו במסכת דכלה (וראה תוספות שם ד"ה איזהו ותוספות בשבת ד"ה ואפילו), <b>ועוד אמרו במסכת שבת שם:</b> ואמר רבי יוחנן: איזהו תלמיד חכם שבני עירו מצווין לעשות לו מלאכתו - זה שמניח חפצו ועוסק בחפצי שמים. נמצאנו למדים שגדר תלמיד חכם משתנה לפי הצורך והענין. ומכל מקום לענין הספד פסקו האחרונים כמו שכתב המשנה ברורה (תקמ"ז סקי"ב), ששואלין אותו דבר הלכה בכל מקום ואומר, ואפילו אינו יודע לישא וליתן בה. עיי"ש. והנה נזכרתי בסיפור שהיו מספרים על האי סבא קדישא ה"חפץ חיים" זצ"ל, שנשאל - מיהו תלמיד חכם? וכדרכו, המשיל משל וענה: הלומד ולא זה היודע ללמוד. והראיה מן הגנב. כי מי נקרא גנב, היודע לגנוב או הגונב?!
		<b>דרך ארץ (ג):</b> עוד עניין שבדרך ארץ שרש"י מביאו מברייתא דמ"ט מידות שאבדה לנו: "יהיה סרוח על צדי המשכן מזה ומזה לכסותו" (כו, יג) - מכאן אתה לומד דרך ארץ שיהא אדם חס על היפה. ע"כ. והכוונה לומר שיכסו יריעות האהל את יריעות המשכן (שהרי ג' או ד' כיסויים היו לו למשכן). והלימוד הוא מן המילים המיותרות "יהיה סרוח", שהרי כל יודע חשבון פשוט יכול לחשב שכך יהיה. כך אצל מפרשי רש"י.
		אך יש כאן מקום להרהר - כל יופין של יריעות המשכן נראה רק בתקרת המשכן, שהרי בחוץ, מה שעל הקרשים, כוסה על ידי יריעות האהל.
		ויותר מזה אפשר לשאול על ציפוי הבריחים בזהב - "וצפית את הבריחם זהב" (כו, כט), ומעשה אומנות מסובך זה לא נראה אלא לעיני בני קהת כאשר הקימו או פרקו את המשכן, שכן גם הוא כוּסה.
		ודומה שמכאן קשה על רבנו תם שאומר (מנחות לב ע"ב, תוספות ד"ה הא), שדבר המסותר מן העין אינו צריך הידור - "ספר תורה בעי שרטוט משום 'זה אלי ואנוהו', אבל תפילין דמכוסין בעור, לא בעו שרטוט, דלא שייך בהו נוי".
		ואכן, התיחסותם של חכמינו לעניין האסתטיקה שלא בקשר לחפצי קודש היא מאוד מצומצמת, ויפים הם דברי רש"י (דברים יד, א) בפירושו לאיסור לא תתגודדו - לפי שאתם בניו של הקב"ה, ואתם ראויים להיות נאים ולא גדודים ומקורחים. (פ' תרומה תשנ"ח, בר מצוה של עמנואל שי', ובתשנ"ט, בר מצוה של נחמיה שי') הערת נתנאל שי': לעניין כיסוי היופי במשכן, ניתן לומר כי זהו ההבדל בין הידור של בני האדם לבין משכן ה'. במצוות שמטרתן לצוות־ לקשר בינינו לבין הקב"ה, ישנו הידור שמכוון גם אלינו ואולי בעיקר אלינו, ולכן רק דברים הגלויים לעין צריכים הידור. אבל בבית ה', שאין נסתר מלפניו, יש משמעות עמוקה גם ליופי שנסתר מעינינו וגלוי לפניו. אנו מראים את חיבתנו לקב"ה בהידור, דווקא בדברים שוודאי לא מכוונים אלינו. הערת הגר"א נבנצל שליט"א: הבריחים ראום המפרקים והמקימים, אבל פרשיות התפילין אינן נראות כלל.
		פרשת תרומה מוקדשת, מתחילתה ועד סופה, לציווי האלהי על עשיית המשכן וכליו. בראש הפרשה (כה, א-ט) בא ציווי כללי על לקיחת תרומה ועל עשיית המשכן בכללו. לאחר מכן (כה, י - כו, לז) בא הציווי על עשיית כלֵי האהל (הארון, השולחן והמנורה. והנה נפקד מקומו של מזבח הקטורת, שלמרות עמידתו בתוך האהל נדחה הציווי עליו לסיומה של פרשת תצוה - ריש פרק ל) ועל עשיית האהל עצמו (תחילה כיסויי המשכן, כלומר היריעות למיניהן, ורק לאחר מכן הקירות - הקרשים, ולבסוף - הפרוכת שבין הקודש וקודש הקדשים ומסך פתח האהל). בחלקה האחרון של הפרשה (כז, א-יט) בא הציווי על מזבח הנחושת ועל עשיית החצר בתוכה עמד. כלי נוסף עמד בחצר - כיור הנחושת. על דחיית הציווי על עשייתו לפרשת כי תשא (ל, יז-כא) עמד ראב"ע (כז, ח) בסיום פירושו לפרשת מזבח העולה, וכך כתב: והנה לא נזכר הכיור (לאחר מזבח העולה, ככלי נוסף שעמד בחצר), כי לא נעשה מנדבת כל ישראל, רק מנדבת הנשים לבדן (ראה להלן לח, ח), על-כן הזכירו עם פרשת הבשמים (ל, כב-לח), שכל ישראל לא הביאום, רק הנשיאים לבדם (ראה להלן לה, כז-כח). (פ' תרומה תשמ"ז) ב"עיונים לפרשות השבוע" של הרב אלחנן סמט (סדרה שניה עמ' 349 הערה 2) מובא טעם נוסף: הכיור אינו כלי שנעשית בו עבודה, אלא תפקידו לסייע בהכשרת הכהנים לעבודתם. ועל הפתיחה בארון ובכפורת כתב רמב"ן בפתיחתו לפרשתנו: עיקר חפץ המשכן היה מקום מנוחת השכינה שהוא הארון. והוסיף רבנו בחיי (דברים י, א): אין לך מקודש ומעולה בכל הכלים כמוהו, וכשם שהוא קודם לכולם במעשה, כך הוא מקודש מכולם, שהוא דוגמא לכסא הכבוד (ראה במדבר רבה ד, יג) ומעון לשכינה, והשכינה דבקה לעולם עם הארון. ובאשר להקדמת היריעות לקרשים כתב ר"ע ספורנו להלן (מ, יח): עשר היריעות מעשה חושב שנקראו "משכן" הוקמו קודם הקמת הקרשים, אם בידי אדם מחזיקין בו, ואם על דרך נס כדבריהם ז"ל, ועל זה הסדר נעשה והובא אל משה. כי אמנם אותן עשר יריעות, הן היו עיקר בנין המשכן, ושאר הנכנס באותו הבנין והם האדנים והקרשים והבריחים והעמודים והאהל, היו להעמיד המשכן ולכסותו. ע"כ. (הראני הרב איתן שנדורפי שי')
		ובאשר לאיחור הציווי על מזבח הזהב ראה מה שכתבתי להלן (ל, א). (פ' תצוה תש"ס)
	@22ב	<b>"דבר אל בני ישראל" וגו'.</b> אימתי נאמרה פ' תרומה? שתי תשובות יש לשאלה זו בדברי קדמונינו: לפי רש"י (לא, יח; לג, יא) נצטווה משה על עשיית המשכן רק אחרי מעשה העגל, ולפי זה סדר הזמנים בפרשתינו הוא: לאחר פרשת משפטים בא מעשה העגל שבפרשת כי תשא, ואחריו באות הפרשות תרומה, תצוה, ויקהל ופקודי. מקורו של רש"י בדברי חז"ל (תנחומא ח), וזו לשונם: אימתי נאמרה למשה הפרשה הזו של משכן? ביום הכפורים עצמו. אף־על־פי שפרשת המשכן קודמת למעשה העגל, אמר רבי יהודה ברבי שלום: אין מוקדם ומאוחר בתורה, שנאמר: "נעו מעגלתיה לא תדע" (משלי ה, ו) - מטולטלות הן שביליה של תורה ופרשותיה, ...אתה מוצא שביום הכפורים נתכפר להם ובו ביום אמר לו הקב"ה "ועשו לי מקדש ושכנתי בתוכם", כדי שידעו כל האומות שנתכפר להם על מעשה העגל, ולכך נקרא "משכן העדות", שהוא עדות לכל באי העולם שהקב"ה שוכן במקדשכם. אמר הקב"ה: יבא זהב שבמשכן ויכפר על זהב שנעשה בו את העגל, שכתוב בו: "ויתפרקו כל העם את נזמי הזהב" וגו' (שמות לב, ג). ואם ישאל השואל: אם כן - שקדם חטא העגל לציווי על מלאכת המשכן, מה ראתה התורה לשנות כאן מן הסדר ולהקדים את הציווי על המשכן לחטא העגל? על כך משיב רבנו בחיי להלן (פסוק ו) וכותב: ואף־על־פי שהעוון ההוא קודם למעשה המשכן, שהרי העוון היה בתמוז ומעשה המשכן היה לאחר יום הכפורים בסמוך, מכל מקום התורה ש"דרכיה דרכי נֹעם וכל נתיבֹתיה שלום" (משלי ג, יז), רצתה להקדים ענין מעשה המשכן, שהוא הכפרה קודם שיזכיר העוון ההוא, כי כן מדתו של הקב"ה שמקדים רפואה למכה, וכענין שדרשו רז"ל (מגילה יג ע"ב): הקב"ה בורא רפואה לישראל תחילה ואחר כך מכה אותם, שנאמר: "כרפאי לישראל ונגלה עון אפרים" (הושע ז, א). בדרך אחרת ביאר רמב"ן (לה, א ד"ה ויקהל משה; ויקרא ח, א ד"ה קח את אהרן): ועל דרך הישר, נצטווה משה במלאכת המשכן קודם למעשה העגל, וכשנתרצה לו הקב"ה והבטיחו שישרה שכינתו בתוכם, ידע מעצמו שמצוות המשכן במקומה עומדת, וציוה לישראל עליה. וראה דבריה של נחמה ליבוביץ ז"ל בעיוניה (עמ' 337), שקושרת בין שתי תשובות אלו לשאלת משמעות המשכן ותכליתו בכלל. (פ' תרומה תשנ"ה)
		<b>"ויקחו לי תרומה".</b> כאשר אמרתי לילדים בגני־טל את באורו של מלבי"ם - ויקחו ולא יתנו, כדי להבטיח שאכן לא יובן שיש ציווי ליתן, אלא הכל כאשר ידבנו לבו, שאל שלומי שי' מן הכתוב "משכו וקחו לכם" (למעלה יב, כא). ואולם עתה, כאשר אני רושם, אני רואה שאין כאן כל שאלה. שם הרי נאמר "וקחו לכם", כלומר אין כאן כלל ענין של נתינה. (פ' תרומה תש"ן)
		<b>רש"י ד"ה תרומה, הפרשה, יפרישו לי וכו'.</b> והיה יכול לומר: כתרגומו - אפרשותא. (פ' תרומה תשנ"ד)
		<b>רש"י ד"ה ידבנו לבו, לשון נדבה וכו'.</b> אך קשה לי, הרי שתיים מתוך שלוש התרומות שרש"י מונה לאחר מכן, חובה ולא רשות היו, והיקף התרומות הללו קבוע היה - בקע! (פ' תרומה תשס"ח)
		<b>רש"י ד"ה תקחו את תרומתי, אמרו רבותינו, שלוש תרומות אמורות כאן, אחת תרומת בקע לגלגלת שנעשו מהם האדנים... ואחת תרומת המזבח בקע לגלגלת לקופות לקנות מהן קרבנות צבור, ואחת תרומת המשכן, נדבת כל אחד ואחד. ע"כ.</b> הרי לך מאמר לפתח סביבו עניין יפה - שני היסודות, דהיינו האדנים כיסוד הבניין הארעי של המשכן, והקרבנות שהם תכלית עבודתו, הם שווים לכל נפש, בקע לגולגלת. ואילו כל היתר, התרומה השלישית, כרצון איש ואיש, כאשר ידבנו לבו ברצון טוב. וראה דברי רש"י להלן (ל, טו ד"ה לכפר על נפשתיכם). (פ' תרומה תשנ"ט, בשבת בר המצוה של נחמיה יהודה שי') וראה מה שכתב על כך הרב חנן פורת בספרו "מעט מן האור" לספר שמות עמ' 260.
		<b>שם. ...שהתנדבו שלשה עשר דברים האמורים בענין, כולם הוצרכו למלאכת המשכן או לבגדי כהונה, כשתדקדק בהם.</b> ומכיון שיש כאן למעשה ט"ו דברים, צריך לומר ששמן למאור ובשמים לשמן המשחה המנויים בפסוק ו אינם מן המנין. שכן אינם לא לבנין המשכן ולא לבגדי הכהונה. אך אם כן הדבר, יש לשאול, מדוע אמנם פריטים אלה מוזכרים כאן.
		וראה דברי "אור החיים" הק' להלן (לה, ה) ד"ה זהב וכסף וכו' על אודות ו"ו־החיבור, שכתב: בנדבת המשכן אמר ו"ו בראש כל פרט כדי להסמיך ולהשוות כל הי"ג דברים, לומר שכולם שווים ליקראות תרומת ה' וזכותן שווה - מביא הנחושת כמביא זהב... ואמרו ז"ל: לומר לך אחד המרבה ואחד הממעיט כו' (מנחות קי ע"א)... גם נתכוין לומר שכל הי"ג דברים חובה הם לצורכי המשכן - דבר קטן כדבר גדול מעכבין, אשר על כן חברם במחברת הו"וין. ע"כ. לפי דבריו ברור שפסוק ו שבכאן אכן עומד בפני עצמו, כלומר אכן אין שמן ובשמים שייכים לי"ג הדברים שרש"י מדבר בהם. ומכל מקום קשה המנין להלן (לה, ה-ט), בו ישנה ו"ו מחברת בכל ט"ו התרומות.
		וראה שני תירוצים ב"שפתי חכמים" (אות ו), שהראשון שבהם (שתכלת, ארגמן ותולעת שני - כולם מין צמר אחד הם) הוא של רא"ם בלא שבעל "שפתי חכמים" יזכיר זאת, ואילו השני (שאבני שהם ואבני מלואים לא נמנו משום שהנשיאים הביאון ולא הציבור) אינו נראה לי, כי מה לי מי נתן פריט זה או אחר, והרי בשעת הציווי דבר זה לא היה ידוע. (פ' תרומה תשמ"ה)
		וצריך לומר שדברי רש"י "כולם הוצרכו" מוסב על עצם החומר ולא על כל כמותו, שהרי אחת מג' התרומות של כסף נועדה, כפי שרש"י בעצמו מפרט, "לקופות לקנות מהן קרבנות צבור". וכן גם להלן (ל, טו) ד"ה לכפר על נפשתיכם. (פ' תרומה תשמ"ז)
		ולפי דברי "אור החיים" הק' גם אתי שפיר העדר הו"ו להלן (כה, ז), לרמוז לדברי רש"י להלן (לה, כז) ד"ה והנשאם הביאו: ...ולפי שנתעצלו מתחלה, נחסרה אות (ובעצם שתי יו"דין) משמם, והנשאם כתיב, עכ"ל, שכן מן הבחינה הזאת גם האבנים הן קבוצה נפרדת, ולא בכדי מוזכרים הנשיאים המביאים אותן רק אחרי הנשים טוות העזים המוזכרות בפסוק הקודם.
		מוסר ההשכל - צריך לדעת, איך לתת... ובלבד שיכוון לבו וכו', וצריך לדעת, אימתי לתת, ולא לעשות חשבון, מה יתנו אחרים. (כך אמרתי בסעודת הברית של עמנואל יהודה שי' ביום ב' לפ' תצוה תשמ"ה)
	@22ג	פסוקים ג-ה כוללים חומרים, בלא פירוט למה; ו-ז - עם פירוט התכלית; פסוק ח - התכלית הכוללת. וצ"ע. (פ' תרומה תש"ן)
		זהב וכסף ונחשת. לדברי ר' יהודה גרינשפן שי' (מובא ב"מעינה של תורה" עמ' קיד בשם חת"ם סופר), במילים אלה רמז לימים שקוראים בהם בתורה - זהב - שבת, חמישי, שני; כסף - כפור, סוכות, פסח; נחשת - נסים (חנוכה ופורים), חודש (ר"ח ור"ה בכלל זה), שבועות, תעניות. (ואם תרצה - גם שמיני עצרת אפשר לצרפו לשבועות). (פ' תרומה תשס"ב)
	@22ה	רש"י ד"ה תחשים, מין חיה, ולא היתה אלא לשעה (שבת כח ע"ב). ע"כ. כלומר חיה זו הופיעה להם ליוצאי מצרים במדבר, והם צדוה על שום עורה הססגוני. (פ' ויקהל־פקודי תשנ"ג)
		ותמוה שרש"י מכריע כאן "מין חיה", אף־על־פי שבגמרא שם נאמר במפורש: ולא הכריעו בה חכמים אם מין חיה הוא אם מין בהמה. (פ' תרומה תשנ"ד) וראה "ספר הזכרון" שכתב: אומר אני דלאו דווקא חיה, אלא רצונו לומר מין חיה או מין בהמה. ובירושלמי שבת (פ"ב ה"ג) מפורש שהוא מין חיה.
		ולכאורה בגמרא שם מקור הביטוי "מין חיה" או "מין בהמה" או "מין צמח" השכיח כל כך בספרותנו עד לדורנו, ובדרך כלל המלה "מין" מיותרת לגמרי. (פ' תרומה תש"ס)
		<b>רש"י ד"ה ועצי שטים, ...יעקב אבינו צפה ברוח הקודש... והביא ארזים למצרים ונטעם, וצוה לבניו ליטלם עמהם כשיֵצאו ממצרים (תנחומא ט).</b> ולא ידעתי, למה רש"י (המדרש) מדבר בארזים בשעה שהכתוב מדבר בשטים, והרי מן הסתם אין זה היינו הך. גם קצת תמוה שרש"י חוזר על הדברים כלשונם כאן להלן (כו, טו). (פ' תרומה תשמ"ח) כאן באה ההופעה הראשונה של עצי השטים, ולכן התקשה רש"י מהיכן היו להם עצי שטים, ולהלן (כו, טו) נאמר "ועשית את הקרשים". שם נדרש רש"י לשאלה מדוע נקראים קרשים אלו "הקרשים" בה"א־הידיעה. ועל כן נזקק שוב לדברי חז"ל אלו שהקרשים היו אותם הקרשים הידועים שהוכנו מהעצים שנטע יעקב. ובאשר להחלפה בין עצי שטים לארזים ראה דברי הגמרא במסכת סוכה (לז ע"א) שם מבואר שהשיטה היא אחת מעשרה מיני ארזים.
		והנה מן האמור להלן (לה, כד) "וכל אשר נמצא אתו עצי שטים לכל מלאכת העבדה הביאו", משמע: מי שיש לו במקרה, כמו שיש לאחר תכלת או ארגמן, ולא כדברי המדרש. (פ' תרומה תשנ"ה)
		וראה "דעת זקנים מבעלי התוספות" על אתר שכתב: ועצי שטים נוטריקון - שלום, טובה, ישועה, מחילה. ובמדבר היו שם יערים גדולים שנטלו משם אותם עצים הקרויים שטים... ועל שם היער נקרא המקום שטים... והוא עץ קל מאוד וחלק, ותדע שהוא קל, שהרי מ"ח קרשים ואדניהם, ל' עמודים ואדני החצר וט' עמודי המשכן וחמש של המסך וד' של הפרוכת ויתדותם ואדניהם - את כל זה מושכין שמונה בקר שנתנו לבני מררי, כמו שמפורש בפרשת נשא, ואף־על־פי שהקרשים גבהן עשר ורוחבן אמה וחצי ועביין אמה, אלא שמע מינה כי עץ קל מאוד היה. (וכעין זה בראב"ע על אתר). וראה אצל ר' יהודה פליקס שי' "טבע וארץ בתנ"ך", והפניתי תשומת־לבו לדעה זו, במיוחד בקשר להערה 34 שבמאמרו על השטה שם. (פ' תרומה תשנ"ו)
	@22ו	<b>"שמן למאֹר, בשמים לשמן המשחה" וגו'.</b> כלומר כאן נתבקשו לתרום רק שמן למאור, ואין הכתוב מגלה, מנין היה להם שמן המשחה ושמן למנחות. ובאשר לטיבו של השמן למאור פורט הכתוב להלן (כז, כ) "שמן זית זך כתית". (פ' תרומה תשנ"ח) וראה רש"ש למסכת שבת (קנה ע"א) שכתב כי מלת שמן של "שמן למאֹר" מוסבת גם על "לשמן המשחה", שכן נאמר: "שמן למאֹר בשמים לשמן המשחה", והוא כאילו כתוב 'שמן למאור, שמן ובשמים לשמן המשחה'. וראה דברי ר"י בכור שור, תוספות ב"הדר זקנים" ו"העמק דבר" על אתר.
		ומכל מקום קשה לתאר, מנין היו להם שמנים אלה. והשיב בני שלום שי' (ראה להלן כז, כ), שיתכן שהשתמשו בנותר אחר עשיית שמן הזית הכתית עבור השמנים האחרים. (פ' תצוה תשנ"ט) וראה מש"כ להלן (כז, כ) באשר להשגת השמן בכלל בתנאי המדבר.
		ועוד: לכאורה אין פסוק זה כאן במקומו, שהרי מוזכרים בו דברים הדרושים כתרומה לתפעולו של המשכן, ולא להקמתו אשר בה דנים כאן. ואכן חוזר הכתוב על הצורך בתרומת השמן להלן (כז, כ), אלא שלכאורה גם שם אין זה מקומו, כי הרי עדיין לא דובר בבגדי־כהונה. ועוד: אין שם חזרה על הזמנת תרומת הבשמים לשמן המשחה ולקטורת. וראה מה שכתבתי שם. (פ' תצוה תשנ"ט) וראה דברי "דעת זקנים מבעלי התוספות" שכתב: תימה שכל הפרשה בצרכי בנין, חוץ מפסוק זה שהוא צורך שולחן גבוה, ואינו אומר חטים ללחם הפנים וכבשים לתמידין ועצים למערכה? ויש לומר ששלושתן צורך בנין הן - שמן המשחה, שבו נמשחו ונתקדשו כל כלי המשכן, וקטורת נמי, שכן דרך מלכים שמבשמין להם הבית קודם שיכנסו לתוכו, וכל שכן לפני מלך מלכי המלכים הקב"ה, וכן מצינו שעל־ידי הקטורת שכינה נראית, דכתיב "וכסה ענן הקטרת", וכתיב: "כי בענן אראה", ושמן למאור, שכן דרך המלכים להדליק נר לפניהם קודם שיכנסו לבית, ואף־על־גב דלאו לאור הוא (הקב"ה) צריך, מכל־מקום הוא כבוד של מעלה. וראה דברי "העמק דבר" על אתר.
	@22ז	<b>רש"י ד"ה מִלאים, על שם שעושין להם בזהב מושב וכו'. ד"ה לאפד ולחשן, אבני השהם לאפוד, ואבני המלואים לחשן. ע"כ.</b> וקשה לי, והרי מושב כזה היו צריכים לעשות גם לכל אחת משתי אבני השהם שבאפוד, ואין כאן אפוא פתרון לשאלה, למה פעם ציון סוג האבן (שהם) ופעם שם כולל לסוגי אבן שונים. ולא עוד, אלא - כיצד ידעו אלו אבנים צריך להביא, והרי עדיין לא ידעו את האמור להלן (כח, יז-כ) בקשר לעשיית חושן המשפט. ואולי צריך לומר שהוזמנו להביא אבנים טובות, ומשה רבנו ע"ה או בצלאל יבחרו באבנים המתאימות לציווי, ומעין זה יש לפרש באשר לדרישה לתרומת בשמים (ו) והאמור להלן (ל, כב ואילך) לעניין הקטורת. (פ' תרומה תשס"ה) וראה "לפשוטו של רש"י" שכתב: האפוד והחושן היו משובצים באבנים. דוק ותמצא שרק אצל אבני החושן נאמר: "מלואים" (להלן כח, יז; שם, כ; לט, י; שם, יג) ולהלן (כח, כ ד"ה במלואותם) כתב רש"י: כשיעור מלוי עביין של אבנים יהיה עומק המשבצות - לא פחות ולא יותר. אבל אצל אבני האפוד נאמר "מוסבות משבצות זהב" (כח, יא), ורש"י שם מבאר: מוקפות האבנים משבצות זהב וכו' נמצאת המשבצת סובבת את האבן סביב. נראה מדברי רש"י שאצל החושן האבנים היו בדיוק בעומק המשבצת, לא פחות ולא יותר, ולכן נקראו "אבני מלואים". אבל באפוד - האבנים בלטו מעל המשבצות, ורק בחלקן היו משוקעות במשבצות.
	@22ח	ועשו לי מקדש ושכנתי בתוכם. יפה הערתו של רבנו בחיי כאן: ויש במלת "ושכנתי" רמז למנין השנים שעמד בית ראשון ובית שני, בית ראשון עמד ת"י שנים כמנין: "לשכנ"י בתוכם" (שם, מו), וזהו: "ושכנתי" ושכן ת"י, ובית שני עמד ת"כ שנים, וזה "ושכנתי": ושני ת"כ, וזהו מבואר.
	@22ט	<b>רש"י ד"ה וכן תעשו, לדורות אם יאבד אחד מן הכלים וכו' (סנהדרין טז ע"ב).</b> ככל שזכור לי היו מידות כלי המקדש שונות מאלה. ואכן העיר רמב"ן על דברי רש"י אלה: "ולא ידעתי שיהיה זה אמת שיתחייב שלמה לעשות כלי בית עולמים כתבנית אלו. ומזבח הנחושת עשה שלמה עשרים אמה אורך ועשרים רוחב...", וראה ביאורו של רמב"ן לפי פשוטו, שהוא לתוספת זירוז ואינו מדבר אלא על מלאכת המשכן. ורא"ם כתב ש"כתבניתם", אין פירושו שהיו כלי בית עולמים באותו הגודל, אלא שהיחס שבין מידותיהם (גבהם, אורכם ורוחבם) של כלי המשכן, יהיה שווה לזה של כלי המקדש. וב"גור אריה" כתב שהנאמר כאן מתייחס לכלים המיטלטלים, אבל המזבח היה מחובר ודינו כבית עצמו. (פ' תרומה תשס"ה)
	@22י	ועשו ארון עצי שטים. "ועשו" - בלשון רבים, ולא כמו כל יתר פריטי המשכן שעשייתם נצטוותה בלשון יחיד. ואומרים העולם שהוא משום שהארון מסמל את התורה הנתונה בו, ובה יש חלק לכול. אבל התעלמו מלשון־הרבים שבפסוק "ועשו את בגדי אהרן" (כח, ג) וכמו כן "ועשו את האפד" (שם, ו). (פ' תשא תשמ"ח)
		בדבר תורה שאמר עמנואל שי' בסעודת שחרית - כשהיינו עם משה ויהודית ובניהם שי' - התברר ש"העולם" אינם אלא דברי שמות רבה (לד, ג), אבל גם שם לא ראיתי במפרשים תשומת־לב ללשון הרבים שבפרשת תצוה (וגם לא במדרש על אתר). ואולי ניתן לתרץ, לפחות לגבי האפוד, שגם הוא - בשל שתי אבני השהם שבהן נחרתו שמות שבטי י־ה - הוא עניין של כלל ישראל, ואילו לשון הרבים שלהלן (כו, ג) מקביל ללשון הרבים "ועשו לי מקדש" (כה, ח), כלומר מעין פתיחה כוללת. (פ' תרומה תשנ"ה) וראה רמב"ן שהביא דברי חז"ל אלו וכתב: ויתכן שירמוז שיהיו כל ישראל משתתפין בעשיית הארון שהוא קדוש משכני עליון, ושיזכו כולם לתורה. וראה "אור החיים" הק' על אתר שכתב: טעם שבארון שינה ה' את דברו הטוב מכל הכלים, שבכולם אמר "ועשית שולחן" "ועשית מנורת" וגו' "ואת המשכן תעשה" "ועשית את המזבח עצי" וגו', וגם בפרטי הארון עצמו גמר אומר בנוכח, דכתיב "וצפית אותו" "ויצקת לו" "ועשית בדי" וגו', אולי שרמז שאין גופה של תורה יכול להתקיים אלא בכללות כל ישראל ואין מציאות בעולם יכול עשות כל עקרי התורה, וזה לך האות - אם הוא כהן, הרי זה אינו מקיים נתינת כ"ד מתנות כהונה ופדיון בכור וכו', ואם הוא ישראל, הרי אינו יכול לקיים מצוות עשה שבהקרבת הקרבנות ודיניהם אשר רבו מצוות עשה שבהם, וכן לוי, ובכללות כל ישראל יקיימו כללות עקרי התורה, לזה אמר "ועשו" - לשון רבים. ע"כ. ו"בעל הטורים" הביא בשם ברייתא דמלאכת המשכן (פרק ז), שבכולם כתוב "ועשית" חוץ מבארון שכתוב בו "ועשו", כי כל הכלים עשה שלמה כיוצא בהן חוץ מהארון. ובאשר ללשון הרבים שבאפוד, ראה "תורה שלמה" שם (אות לו) שהביא "מדרש הבאור" וזו לשונו: נאמר באפוד "ועשו" ונאמר בכל הבגדים "ועשית", לפי שכל אחד בישראל נתן בו חכמה, שבו שמות בני ישראל. וראה "כלי יקר" שהאפוד בא לכפר על עבודה־זרה, וכאן עברו ישראל ועשו את העגל, על־כן התעסקו כולם באפוד להיות לכולם לכפרה.
		והנה בעוד פרשת הציווי על כלי המשכן פותחת ב"ועשו" - בלשון רבים, ואחר־כך (יג) "ועשית בדי עצי שטים", וכן (יט) "ועשה כרוב אחד... מן הכפרת תעשו את הכרבים", ומכאן ואילך הכל בלשון יחיד, עד סוף פרק כז, באה פרשת תצוה ופותחת בלשון יחיד - "ועשית בגדי קדש" וגו' (כח, ב), ואחר כך "ועשו" (ג), "אשר יעשו" (ד), ושוב לשון יחיד בפסוק ט - "ולקחת את שתי אבני שהם" וגו', וכן הלאה בלשון יחיד עד פסוק כח בו שוב בא לשון רבים - "וירכסו את החשן" וגו', ושוב לשון יחיד עד סוף הפרק. וצ"ע. (פ' תרומה תשמ"ז)
		ועוד: בדרך כלל לשון היחיד בא בנוכח, והנה להלן (לט) ומעין זה (כו, לא) הוא בא בלשון נסתר. וגם זה צ"ע. (פ' תרומה תשמ"ח)
	@22יא	<b>"וצפית".</b> מוטעם מלרע, וכן כל יתר הציווים שבפרשה, להוציא "ועשית" שהוא תמיד מוטעם מלעיל, ולהוציא משום מה גם "ויצקת" שבפסוק יב שאף הוא מלעיל. ועם זאת גם יש "ולקחת" (כח, ט; כט, יט) מוטעמים בשני טעמים. (פ' תרומה תשמ"ד)
		באשר להטעמת "ועשית" (מלעיל), הרי זה - לדברי ר' משה ארנד שי', אותו שאלתי בחתונה של צביה דביר (בתם של ר' עזריאל ז"ל ורחל הי"ו) - משום שזה מפעלי ל"ה, וכך השיב לי על השאלה העיקרית, מדוע חמישה לשונות גאולה למעלה (ו, ו-ח) מוטעמים מלרע, ואילו "והייתי" (שם, ז) מוטעם מלעיל. ברם, ידע רק לומר לי שלרוב פעלי ל"ה ול"א בצורה זו מוטעמים מלעיל, אך לא ידע, למה זה כך. (פ' תרומה תשס"א)
		<b>"וצפית אתו זהב טהור".</b> עד היום לא מצאתי הסבר, אימתי הכתוב מזכיר את התואר "טהור" ליד "זהב" ואימתי לא, והאם באמת במקום שנאמר "זהב" בסתם, אין צורך בזהב מזוקק. (פ' תרומה תשס"ח) ובשמות רבה (לה, א) אמרו חז"ל: שבעה זהבים היו בבית המקדש, זהב טוב, זהב טהור, זהב שחוט, זהב סגור, זהב מזוקק, זהב פרווים, זהב מופז. זהב טוב - כמשמעו, וטהור - שהיו מכניסין אותו לכור ואינו חסר כלום, זהב שחוט - שהיה נמשך כחוט והיו סכין בו כשעוה הנתונה על גבי פנקס, זהב סגור - שהיה סוגר כל הזהבים שהיו שם, זהב מזוקק - שהיו טוחין בו את הכתלים וכו', זהב מופז - ...שהיה דומה לגפרית הזו שהיא מוצתה באש, זהב פרוים - ...שהיה דומה לדם הפרים, ויש אומרים שהיה עושה פירות. ע"כ. וראה "אזניים לתורה" על אתר שכתב: כל הכלים החשובים שבמקדש מצוותם מזהב וממילא מזהב טהור, שהרי סתם זהב, מעורבים בו סיגים, וממילא לא נעשה הכלי כולו מזהב. אבל משמשי הכלים, כמו הטבעות והזרים וכדומה, נעשו מסתם זהב, ובכל אחד ואחד מבואר, אם צריך לעשותו מזהב טהור או מסתם זהב. והדברים שנעשו מסתם זהב, נעשו ממנו מפני שזהב טהור הוא רך ואינו ראוי כמעט לשימוש, ועל פי רוב היו מחפים אותו על עצי שטים, שהיה מעמיד את הזהב. וראה מש"כ להלן (ל, ג).
		<b>"מבית ומחוץ תצפנו".</b> הכל יודעים כי אשה נקראת "בית". "בית יעקב" - אלה הנשים (מכילתא יט, ג). אך בית פירושו גם - פנים, כבפסוקנו. בית יעקב הוא אפוא גם פנימיות יעקב. משל למה הדבר דומה, לגביע כסף זה שבצידו החיצוני מבריק ומקושט יפה, תאוה לעין, אך אין זה אלא בחוץ. הפנים הוא האוצר בו את היין. בלעדי הפנים אין יין, אין קידוש, אין ברכה. הפנים הזה הוא האשה היהודיה. אין פנים בלא חוץ ואין חוץ בלא פנים. לכל אחד הפונקציה שלו, אך אין זה בלא זה.
		בדומה: שתי מצוות לישראל בנר - נר שבת ונר חנוכה. נר שבת הבא להאיר בפנים, להבטיח שלום בית, נמסר לאשה, ואילו נר חנוכה הבא לפרסם הנס, נמסר לאיש. שני הנרות, נרות מצוה הם, ולכל אחד תפקידו. (מדבריו של ר' שמעון שוואב זצ"ל, רב העיירה דרמשטט שבגרמניה ולאחר מכן רב קהילת "עדת ישורון" בוושינגטון הייטס שבניו־יורק, פ' עקב תשנ"ו)
		<b>רש"י ד"ה מבית ומחוץ תצפנו, ...ארבעה כתלים ושולים לכל אחד וכו'.</b> ולא ידעתי, מה פירוש שוליים לכל אחד, הרי אם הם (הארונות) פתוחים, כדברי רש"י, ברור שיש להם שוליים, שהרי אינם אין־סופיים. (פ' תרומה תשנ"ו) דומה שהכוונה לתחתית הארון, ובמילים אלו "ושולים לכל אחד", בא רש"י להדגיש את אשר אמר בדיבור הקודם, שהארון היה עשוי כעין ארגז בלי רגליים, והיה יושב על שוליו.
		<b>רש"י ד"ה זר זהב, כמין כתר מוקף לו סביב למעלה משפתו, שעשה הארון החיצון גבוה מן הפנימי עד שעלה למול עובי הכפורת ולמעלה הימנו משהו וכו'.</b> ומכיון שלהלן (יז ד"ה אמתים וחצי ארכה) אומר רש"י שעובי הכפורת היה טפח, הרי שהארון החיצוני צריך היה להיות גבוה מן הפנימיים יותר מטפח. (פ' תרומה תשנ"ה)
	@22יב	<b>רש"י ד"ה פעמתיו, ...מפסיק בין הבדים אמתים וחצי בין בד לבד, שיהיו שני בני אדם הנושאין את הארון מהלכין ביניהם וכו'.</b> לפי זה היו ארבעה נושאים. אך לא אדע, מה עניין יש שהליכתם בין הבדים או מחוצה להם. (פ' תרומה תשס"ח) וראה שו"ת "מקום שמואל" (סימן מ) שכיון שהשכינה שכנה בין הבדים, ככתוב "בין שדי ילין" (שיר השירים א, יג), על כרחך גם הנושאים היו שם, ועל ידי כך היה הארון נושא את נושאיו.
		<b>שם. ...וכן מפורש במנחות בפרק שתי הלחם (צח ע"ב). ע"כ.</b> הלשון "וכן" (בו"ו) קצת תמוה אחר שרש"י הסביר יפה כל כך את "וכן" שבפסוק ט. (פ' תרומה תשנ"ט)
	@22טז	אשר אתן אליך. לדעת ראב"ע ורמב"ן בריש הפרשה, לפיה נצטוו על עשיית המשכן יחד עם מתן עשרת הדברות, מובן לשון העתיד שבכאן. ואולם לפי הדעה שציווי המשכן ניתן להם לכפר על מעשה העגל, צריך יהיה לומר כי "אשר אתן אליך" מוסב על הלוחות השניים. (פ' תרומה תשנ"ו) וראה ראב"ע על אתר.
	@22יח	רש"י ד"ה כרבים, דמות פרצוף תינוק להם. ע"כ. ראה מה שכתבתי בספר בראשית (ג, כד). (פ' בראשית תשס"ב)
		רש"י ד"ה מקשה תעשה, ...אלא הטל זהב הרבה בתחילת עשיית הכפורת, והכה בפטיש ובקורנס באמצע, וראשין בולטין למעלה וכו'. המלה "באמצע" אינה מובנת לי, שהרי כתוב בסיפא של הכתוב "משני קצות הכפורת". (פ' תרומה תשנ"א)
		ועתה נראה לי שהכוונה היא להעלות־להבליט מתוך אמצע הכפורת - בכל אחד משני קצוות הכפורת - גוש גדול של זהב שיהיה בהכרח חלול, ואותם שני הגושים יעבדו אחר כך מבחוץ ליתן להם פני תינוק. עם זאת צריך לציין שגם תיאורה של טכנולוגיה נדירה במילים ספורות כל כך הוא מעשה אומן. (פ' תרומה תשס"ו)
	@22יט	<b>"...על שני קצותיו".</b> הכינוי בלשון זכר חוזר אל "מזה" - כך מבאר ראב"ע בפירושו הקצר. (פ' תרומה תשנ"ב)
	@22כ	<b>רש"י ד"ה פרשי כנפים, ...שיהא עשרה טפחים בחלל שבין הכנפים לכפורת וכו'.</b> יוצא מכאן שלהכנת הכפורת מיקשה, כלומר מגוש זהב אחד, היה צריך גוש זהב באורך שתיים וחצי אמות, רוחב אמה וחצי ובגובה אחד עשר טפחים ועוד טפח ומשהו, דהיינו גוש אדיר. זה כל עוד איני סבור כפי שכתבתי למעלה (יח) שכל הכרובים יצאו־הוצאו מן הכפורת, וזה כשלעצמו קשה.
		על כל פנים ניסיתי עם ילדי שלום ורינה שי' בשבת בה התארחו אצלנו, להשוות כמות הזהב הנחוצה עם זו שנחוצה למנורה, ואז התברר שלכאורה חסר שם ציון המרחק בין שני הנרות הקיצוניים. וגם גובהה אינו מפורש, וזה תמוה.
		עיון בדברי חז"ל והמפרשים העלה כי גובהה של המנורה נדון במסכת מנחות (כח ע"ב), וכך נאמר שם: אמר שמואל משמיה דסבא (משום זקן אחד - רש"י): "גובהה של המנורה שמונה עשר טפחים" (ראה רש"י להלן לב). והחשבון המפורט: "הרגלים והפרח - שלושה טפחים, וטפחיים חלק. וטפח שבו גביע וכפתור ופרח, וטפחיים חלק. וטפח כפתור ושני קנים יוצאים ממנו אחד אילך ואחד אילך ונמשכין ועולין כנגד גובהה של מנורה, וטפח חלק. וטפח כפתור ושני קנים יוצאים ממנו אחד אילך ואחד אילך, נמשכין ועולין כנגד גובהה של מנורה, וטפח חלק. וטפח כפתור, ושני קנים יוצאין ממנו אחד אילך ואחד אילך, ונמשכין ועולין כנגד גובהה של מנורה, וטפחיים חלק. נשתיירו שם שלושה טפחים שבהם שלושה גביעים וכפתור ופרח". רוחבה של המנורה בחלקה העליון, מן הנר הימני ועד הנר השמאלי - לא פורש אף בדברי חז"ל, אבל בספר "מעשה חושב" לרבי עמנואל חי ריקי (פרק ז, פסקא ח) מוכיח כי אורך שורת קני המנורה מלמעלה, היה שניים עשר טפחים, כך שבין קנה לקנה היה רווח של שני טפחים. עיי"ש. ובאשר לטעם אי הזכרת מידות הגובה והרוחב בתורה, יתכן שהדבר בא ללמדנו כי אין בהן כדי לעכב, כפי שנפסק בשולחן ערוך (יו"ד סוף סימן קמ"א).
	@22כא	<b>רש"י ד"ה ואל הארן תתן את העדות, לא ידעתי למה נכפל, שהרי כבר נאמר, ונתת אל הארן את העדת. ויש לומר שבא ללמד שבעודו ארון לבדו, בלא כפורת, יתן תחילה העדות לתוכו, ואחר כך יתן את הכפורת עליו וכו'.</b> שוב אומר רש"י בענוותו "לא ידעתי", אלא שהפעם הוא ממשיך "וי"ל", ואם כן, מה פירוש לא ידעתי? ושמא "ויש לומר" זה הוא תוספת מאוחרת? אבל כבר בדפו"ר ישנו וי"ל זה. (פ' תרומה תשנ"א)
		ולכאורה הכוונה כאן (ואולי גם במקומות אחרים): לא ידעתי - לא היה ברור לי, ועל כן השיבותי לעצמי תשובה לא מוחלטת, כלומר לא ידעתי מקרין מעין אי־בטחון על "ויש לומר", אף־על־פי שבדרך כלל וי"ל הוא תשובה החלטית. וכאן אפוא תמה אני... ונראה לי. (פ' תרומה תש"ס)
		ועוד קשה לי, מאי נפקא מינה אם שם הכפורת לפני שימת העדות או לאו, ומכל מקום צריך לשימה לשם מידה והתאמה בשעת העשייה? (פ' תרומה תשמ"ח)
		ועל כל פנים לא ברור לי, מה זה בא ללמד, שהרי בכל מקרה אי־אפשר להכניס דבר לארון כל זמן שהכפורת עליו. (פ' תרומה תשס"ג) וראה "גור אריה" שכתב: ...לפי דעתי ענין גדול יש ללמוד, דיהיו העדות מעכבים את הארון, שאם לא כתב, הווה אמינא - אם אין עדות יהיה הארון, דהא אצל החושן גם כן כתיב (להלן כח, ל) "ונתת אל חשן המשפט את האורים ואת התמים", אפילו הכי בבית שני - אף אם אין אורים, היה החושן (ראה יומא כא ע"ב), הכי נמי שמא אף־על־גב דאין לוחות, יעשה הארון כבוד לשכינה, ועל זה אמר עוד "ונתת אל הארון את העדות" - שנה עליו הכתוב לעכב, שלא יהיה ארון אם אין עדות. ע"כ. וראה "תוספות השלם" (אות ד) שכתב: ואם תאמר מאי צריכא למימר, דבר פשוט הוא שבסתום איך יתן העדות שם? ויש לומר שרצונו לומר, אפילו לכסותו אם הוא מיושב כראוי, לא תכסהו קודם נתינת העדות.
		<b>"...אשר אתן אליך".</b> הרי לך שציווי הקמת המשכן קדם למתן תורה, וראה מש"כ למעלה (פסוק ב). (פ' תרומה תשס"ב)
	@22כב	<b>רש"י ד"ה ואת כל אשר אצוה אותך, הרי ו"ו זו יתירה וטפלה, וכמוהו הרבה במקרא וכו'.</b> ראה "מנחת שי" שכתב: תמהני על שלשה גדולי הדור שהם חכמים גדולים, ראב"ע, רש"י וחזקוני, שפירשו וְאת כל אשר בוי"ו. דומה שכן היה כתוב בספריהם. ע"כ. ושם מאריך להוכיח מהמסורה שאין לכתוב בוי"ו. וראה "גליון הש"ס" (שבת נה ע"ב) שם מנויות סטיות רבות בכתיב במקרא, וביניהן גם זו. ואילו בדפו"ר כתוב: "אשר אצוה אותך אל בני ישראל, כתוב בלא ו"ו". (פ' תרומה תש"ה, תשמ"ח)
	@22כה	<b>רש"י ד"ה מסגרת, ...ודף השולחן שוכב על אותה מסגרת. ע"כ.</b> מחלוקת החכמים מובאת בגמרא (מנחות צו ע"ב). שלושה מרכיבים יש לשולחן בלי כליו: (א) רגליים. (ב) מסגרת. (ג) דף (פלטת עץ המונחת על־גבי הרגליים או המסגרת). ורש"י שם מבאר, שלדעה הסוברת שמסגרתו למעלה, דף השולחן היה מחובר לרגלי השולחן, והמסגרת מעליו (ראה שם בגמרא, שלדעה זו היתה המסגרת משופעת כלפי פנים, בדומה למסגרת של תמונה). ולדעה הסוברת שמסגרתו למטה, לא היה דף השולחן מחובר לרגליים, אלא עמד על־גבי מסגרת שחיברה בין הרגליים. (פ' תרומה תשמ"ח)
		רש"י ד"ה ועשית זר זהב למסגרתו, ...ופירש לך כאן שעל המסגרת היתה. ע"כ. לכאורה צריך לומר "היה", שהרי זה מוסב על "זר". ועוד: דברי רש"י אלו מובנים רק לפי המאן דאמר שהמסגרת היתה למעלה. (פ' תרומה תשנ"ו) בדפו"ר אכן כתוב: היה. וראה מלבי"ם שגם לדעה הסוברת שהמסגרת היתה למטה, מתחת לדף השולחן, עשו את הציפוי של המסגרת גבוה כנגד דף השולחן וקצת יותר מזה (כמו שהיה בארון). וכך מבואר גם בספר "תבנית ההיכל".
	@22כז	רש"י ד"ה לעומת המסגרת תהיין הטבעת, ברגלים תקועות כנגד ראשי המסגרת. ע"כ. ראה "ספר הזכרון" שדברי רש"י אלה הם רק לדעה שהמסגרת היתה למטה, אבל לדעה שהמסגרת היתה למעלה, יש לפרש כרשב"ם וריב"ש ש"לעומת המסגרת" בא ללמד שלא היו הטבעות במסגרת, אלא לעומתה, בעובי דף השולחן. (פ' תרומה תשנ"ב) יש לציין כי גם כאן נוקט רש"י כשיטה אחת ואינו מציין שנחלקו בזה החכמים (מנחות צו ע"ב כמבואר בפסוק כה). (הערת ר' חזקי פוקס שי')
	@22כט	רש"י ד"ה ועשית קערתיו וכפתיו, ...וכשמוציאו מן התנור, נותנו בשל זהב עד למחר בשבת שמסדרו על השולחן וכו'. מדברי המשנה במנחות (צד ע"א) משמע ששני דפוסים היו, דפוס שבו היו אופים את הלחם והוא היה של ברזל, ודפוס של זהב בו היו שומרים את הלחם לאחר האפיה עד שסדרוהו על השולחן. (פ' תרומה תשס"ז)
	@22לא	רש"י ד"ה מקשה תיעשה המנורה, שלא יעשנה חוליות וכו'. והרי כבר הבהיר יפה משמעו למעלה (פסוק יח), ולמה אפוא מאריך כאן? ויותר קשה מד"ה מקשה, בו רש"י חוזר גם על הלעז וגם על הפסוק מדניאל. ובד"ה ממנו יהיו, שוב ישנה חזרה. וצ"ע. (פ' תרומה תשנ"ד) וראה "נחלת יעקב" שמעיר שבפסוק יח אין רש"י מפרש "מקשה": לשון המשכה, כי שם נאמר במפורש "מקשה תעשה אתם משני קצות הכפרת", מה שאין כן בפסוקנו שנאמר בו רק "מקשה".
		רש"י ד"ה תיעשה המנורה, מאליה וכו'. ראה מה שכתבתי להלן (מ). (פ' תרומה תשס"א)
		<b>רש"י ד"ה ירכה, הוא הרגל של מטה העשוי כמין תיבה, ושלושת הרגלים יוצאין הימנה ולמטה. ע"כ.</b> לשון היידוע "ושלושת הרגלים" קצת תמוה, שהרי לא הוזכרו ג' רגליים בשום מקום. (פ' תרומה תש"ס) ובדפוס רומי אכן הגירסה: ושלוש רגלים.
		<b>רש"י ד"ה כפתריה, ...וכמה חלק שבין כפתור לכפתור (כתוב בפרשה). ע"כ.</b> כך מצויין בחלק מהחומשים, ולא ידעתי היכן כתוב כדבר הזה. (פ' תרומה תשנ"ז) וראה רא"ם שהכוונה שנתפרש כמה מקומות חלקים יש בין כפתור לכפתור. וראה "ספר הזכרון" ו"גור אריה".
	@22לב	<b>רש"י ד"ה יצאים מצדיה, לכאן ולכאן באלכסון וכו'.</b> התמונה שרש"י מצייר היא ברורה ועל כן תמוהה ביותר התמונה המקובלת של קנים היוצרים חצי עיגול. כך אצל משה לוין בספרו היפה "מלאכת המשכן", כך בסמל המדינה, וכך בתבליט שבשער טיטוס ברומא, (האמן־הפסל ההוא - יתכן שראה או לפחות שמע מפי עדי־ראיה על צורת המנורה). רק אצל שלום דובער שטיינברג יש קנים באלכסון, ואולם שם זה מובן, שהרי הוא איש חב"ד (ראה הסברו של הרבי מלובביץ' בליקוטי שיחות חלק כ"א, פרשת תרומה, שהכריע כציורו של רמב"ם). אך ראה לעומת זו ב"דעת מקרא" שני צילומים, וציור של ר' יעקב יהודה ז"ל. (פ' תרומה תשנ"ו)
		אך אפשר, כדברי אריאל שי', שהתמונה שבשער טיטוס היא של אחת המנורות הנוספות שהיו במקדש. (פ' תרומה תשס"ז) וראה דברי הרב ישראל אריאל בספרו "מנורת זהב טהור" (עמ' 61), שכתב: יש שרצו לתלות בדברי רש"י שיטה האומרת שלמנורה קנים ישרים. כך כותב בעל "מעשה חושב" (פרק ז, סעיף ז): "ומדברי רש"י שבחומש, דכתב 'יוצאים באלכסון', נראה שלא היו (הקנים) בעיגול". אך הלשון 'באלכסון' כשלעצמה אין בה כדי להוכיח שהקנים היו בקו ישר, שהרי קנה המנורה עולה בעיגול, אף הוא פונה 'באלכסון' ובשיפוע מן הקנה האמצעי ועד לקו הגובה של הנרות כולם. כך היא משמעות המלה 'אלכסון' בשימושה בלשון וכפי שהיא מוסברת במילון, שעניינה לא רק קו ישר החוצה מזוית לזוית, אלא גם: קו עקום, קו משופע, לא אנכי ולא מאוזן. רק בלשון המקצועית בהנדסה משתמשים במלה אלכסון להגדרת קו ישר מזוית לזוית. המעיין בפירושו של רש"י יווכח, שהמלה 'אלכסון' בפירושו, עניינה - קו עקום. מוצאים זאת רבות בלשון רש"י... ראה בפירושו של רש"י לבמדבר (לד, ד) בענין גבולות הארץ, שם מתארת התורה את מהלך הגבול, והתורה משתמשת במילים: "ונסב הגבול", שעניינן - כמובן - סיבוב, עיגול ופניה של הגבול. ראה שם, שרש"י משתמש במלה 'אלכסון' להסברת המושג - נסב... כמו כן ראה מה שכתב רש"י בבמדבר (לד, יא). ע"כ. עיי"ש עוד מה שכתב באשר למנורה שבשער טיטוס. הערת הגר"א נבנצל שליט"א: קנים אינם צומחים בעגול אלא בקו ישר.
	@22לד	<b>רש"י ד"ה משקדים כפתריה ופרחיה. זה אחד מחמשה מקראות שאין להם הכרע (יומא נב ע"א) וכו'.</b> ניסוח הברייתא שם תמוה בעיני. הרי גם בזמן שנאמר מאמר הברייתא קראו בתורה, ומכיון שיש בין חמשת המקראות המוזכרים שם שניים שבהם השאלה היא באשר לאתנחתא, ואחד - באשר לסוף פסוק, ודאי הכריעו כבר אז, כיצד לקרוא, ולא המתינו עד שנקבעו הטעמים על־ידי חכמי טבריה, כלומר בהכרח שהיה הכרע כבר אז. וראה ריטב"א שם שאכן יש הכרע בדבר על־פי טעמי המקרא, וכוונת הגמרא רק לומר שאין להכריע על־פי לשון המקרא לבדו. אבל בתוספות שם (ד"ה שאת) מבואר שיש מקום לספק אף־על־פי שידועים לנו הטעמים של הפסוקים. עוד שואלים תוספות שם על סדר איזכור הפסוקים בברייתא (ואינם משיבים), וכפי שאני שואל לעתים קרובות על רש"י כשהוא מזכיר פסוקים בזה אחר זה. (פ' תצוה תשנ"ו) ואכן, במקומות אחרים בהם נזכר מאמר זה (תנחומא בשלח כו וילקוט שמעוני לז) מובאים הפסוקים כסדרם בתורה. וראה מסורת הש"ס שם המפנה לבבא מציעא (סא ע"א) תוספות ד"ה קרי ביה, שמביאים גירסה אחרת בנוסח הגמרא שלנו, לפיה הפסוקים מובאים כסדרם. ובספר "שערי אפרים" על הלכות קריאת התורה של רבי אפרים זלמן מרגליות מבראדי (שער ג, טו) כתב: לא יעשה עצמו מכריע, רק יקרא תיבה זו עם התיבה שלפניה ושלאחריה בתכיפה אחת, והקב"ה יודע הכרעות.
	@22לה	רש"י ד"ה וכפתר תחת וגו', ...(בסוף) ואם תדקדק במשנה זו הכתובה למעלה וכו'. מסתבר שכוונתו בזה ל"ברייתא של מלאכת המשכן" (השווה מנחות כח ע"ב) המובאת בתחילת הדיבור הארוך הזה. (פ' תרומה תשנ"ג)
	@22לו	<b>"מקשה".</b> (לגבי המנורה), אף כי כבר נאמר כן בפסוק לא. ולא ידעתי, למה משמשת חזרה זו. (פ' תרומה תשנ"ד) וראה מלבי"ם שכתב: ומזה נודע המיעוט, שאם אינו זהב - אינו כיכר ואינו מקשה. כלומר מנורה שנעשתה בדיעבד מכל חומר אחר שאינו זהב - אין צורך להקפיד בה על משקל כיכר ואין צורך לעשותה מקשה אחת.
	@22לז	ועשית... והעלה... יעשה אֹתה... וראה ועשה. השינויים התכופים מלשון נוכח ללשון מדבר בולטים כאן במיוחד, ולא ראיתי פתרון להם. ועוד קודם (פסוק לא) "ועשית... תֵּעשה"! וראה להלן (כו, לא), וראה מה שכתבתי למעלה (כה, י). (פ' תרומה תשנ"ד)
	@22לט	רש"י ד"ה ככר זהב טהור, שלא יהיה משקלה עם כל כליה אלא ככר, לא פחות ולא יותר. ע"כ. לכאורה הכתוב סותר את עצמו. תחילה אומר: "יעשה אֹתה", ואחר כך אומר: "את כל הכלים האלה", לכן מבאר רש"י - "את" האמור כאן פירושו "עם", ושיעור הכתוב: כיכר זהב יעשה אותה עם כל הכלים האלה. ע"כ. כלומר הזהב שנשאר באש, שימש לעשיית כלי המנורה, כך שסך כל הזהב של המנורה ושל כליה היה כיכר. וראה רמב"ן שהקשה שלפי זה לא ברור כמה מהכיכר מוקדש למנורה וכמה מוקדש לכלים, והביא דברי חז"ל (מנחות פח ע"ב) שהמנורה ונרותיה באו מהכיכר אבל לא מלקחיה ומחתותיה, ומה שכתוב "את כל הכלים האלה", לפי רבי יהודה הכוונה לנרות, ולפי רבי נחמיה "הכלים האלה" הם אמנם גם המלקחיים והמחתות, אך אין הכוונה שגם הם צריכים להיות מן הכיכר, אלא שאף הם צריכים להיות מזהב. עוד הביא רמב"ן מברייתא של מלאכת המשכן, שלפי תנא קמא שם, גם מלקחיה ומחתותיה היו מהכיכר. ניתן היה לחשוב שזהו מקורם של דברי רש"י, אלא שלפי תנא קמא שם המלקחיים המדוברים אלו טסי זהב שכיסו את פיות הנרות, וניתן היה לפתוח ולסגור אותם, ולא שאר כלי המנורה. אם־כן קשה מהו מקורו של רש"י. ראיתי דבריהם של "גור אריה", רא"ם, "דברי דוד" ו"באר בשדה" - כולם מבקשים ליישב קושיית רמב"ן, אך דומה שהקושיה חזקה יותר מן התירוצים. (פ' תרומה תשנ"ו)
	@22מ	<b>רש"י ד"ה וראה ועשה, ראה כאן בהר תבנית שאני מראה אותך. מגיד שנתקשה משה במעשה המנורה, עד שהראה לו הקב"ה מנורה של אש (מנחות כט ע"א). ע"כ.</b> ודאי שקושייתו של בעל "שפתי חכמים" (אות ע) במקומה, אך תירוצו היה מוצלח יותר, אילו סדר דברי רש"י היה הפוך, כלומר אילו אמר למעלה מה שהוא אומר כאן ולהיפך, שהרי אחר דבריו שם (לא, ד"ה תיעשה המנורה) - מאליה, לפי שהיה משה מתקשה... השלך את הכיכר לאוּר והיא נעשית מאליה - לא שייך עוד לדבר על מראה אש או אחר. (פ' תרומה תש"ן)
@11כו	@22א	<b>רש"י ד"ה כרבים מעשה חשב, ...פרצוף אחד מכאן ופרצוף אחד מכאן - ארי מצד זה ונשר מצד זה וכו'.</b> וקשה אפוא לשון כרובים. ועוד: לא ידעתי מקורו של רש"י לדמויות החיות. וכבר שאלו על כך רא"ם ו"מנחת יהודה", כמובא ב"שפתי חכמים" (אות ק), ושם ישנם גם מקור לדמות החיות וגם קצת תשובה לשאלה, כיצד דברי רש"י אלה מתיישבים עם דבריו לביאור "כרובים" למעלה (כה, יח). (פ' תרומה תש"ן)
		ועל כל פנים, על רקע זה, צריך לבדוק מה סיבת ההתרחקות מכל ציור ובלט בכלל, ובבית־הכנסת בפרט. בימים אלה ראיתי תשובה של הרב עובדיה יוסף שליט"א (בגליון "ערב שבת") בה הוא יוצא חוצץ נגד רקימת אריות או נשרים על פרוכת ארון הקודש, ודבריו מיוסדים, בין השאר, על דברי המכילתא (סוף פרשת יתרו): "לא תעשון אתי אלהי כסף, ואלהי זהב לא תעשו לכם"... שלא תאמר: הואיל ונתנה תורה רשות לעשות בבית המקדש, הריני עושה (כרובים) בבתי כנסיות ובבתי מדרשות, תלמוד לומר: "לא תעשו לכם"! (פ' תרומה תשמ"ט) וראה דברי ה"מרדכי" במסכת עבודה־זרה (סימן תתמ) הדן באריכות בנוגע לציור חיות בבתי כנסת. (הערת ר' חזקי פוקס שי')
		ובאשר לתיאור רש"י את דרך העבודה שבכאן - שני דברים מבדילים בין "מעשה חושב" שבפסוקנו לבין "מעשה רוקם" שבפסוק לו: (א) ב"מעשה חושב" - הדמויות הארוגות על הבד שונות בכל צד, וב"מעשה רוקם" - הדמויות זהות בשני הצדדים. (ב) ב"מעשה חושב" - הדמויות ארוגות בבד, וב"מעשה רוקם" - הדמויות רקומות על־גבי הבד. (פ' תצוה תשנ"ד)
	@22יג	<b>רש"י ד"ה יהיה סרוח וכו', ...למדה תורה דרך ארץ, שיהא אדם חס על היפה. ע"כ.</b> ומבאר "דבק טוב" שאם לא ללמדנו זאת, לא היה הכתוב צריך לכתוב "...יהיה סרוח" וגו', שהרי בהכרח כך, ומה בא ללמדנו. אבל אינו מפרש את עיקר הקושי - מה טעם ביפה כשהוא מכוסה תמיד? ומעין פרושו של "דבק טוב" גם אצל "משכיל לדוד", ומעין זה גם אצל "באר יצחק" בשם רבנו בחיי, אך גם שם אין נדרשים לשאלתי. יתירה מזו יש לשאול להלן (כו, כט) "וצפית את הבריחם זהב" - לשם מה ציפוי מסובך זה (ראה רש"י שם), והרי לא ראו זאת אלא בשעת הקמת המשכן ופריקתו, כי כל יתר הזמן הכל היה מכוסה ביריעות האהל. וראה תוספות מנחות (לב ע"ב ד"ה הא) שדבר המסותר מן העין אינו צריך הידור, כלומר קשה מכאן על דעת רבנו תם זו, אף כי היא יפה ביותר בפשטותה. וראה ראב"ע להלן (פסוק יח). (פ' תרומה תשמ"ח, תשנ"ז) הערת הגר"א נבנצל שליט"א: עיין מה שכתבתי לעיל (ריש הפרק - דרך ארץ ג).
	@22יד	<b>רש"י ד"ה מכסה לאהל, ...עשה עוד מכסה אחד של עורות אילים מאדמים, ועוד למעלה ממנו מכסה עורות תחשים... אלו דברי רבי נחמיה. ולדברי רבי יהודה מכסה אחד היה וכו'.</b> והוא על־פי שבת כח ע"א. והנה כדעת רבי נחמיה משמע כאן ולהלן (לו, יט; לט, לד), ואילו כדעת רבי יהודה משמע מלהלן (לה, יא; מ, יט) וגם מבמדבר (ד, כה). ומעניין שבגמרא שבת מובאת מחלוקתם בלא כל התייחסות לכתובים, ואולי זה משום שיש כתובים לכאן ולכאן. וראה מה שכתבתי בספר במדבר (ג, כה). (פ' פקודי תשמ"ט, ויקהל־פקודי תשנ"ג, במדבר תשס"ב)
		כאן מביא רש"י מחלוקת התנאים ממסכת שבת, ואילו להלן (לה, יא ד"ה ואת מכסהו) הוא מפרש חד וחלק כדברי רבי יהודה, וכבר הערנו על תופעה זו שברש"י. (פ' ויקהל־פקודי תשנ"ו)
	@22טו	<b>רש"י ד"ה ועשית את הקרשים, ...יעקב אבינו נטע ארזים במצרים וכו'.</b> לשאלתי, אמר לי ר' יהודה פליקס שי', כי יש לו הוכחות לכך שארזים הוא שם לעצי־בניין, וכי ארזי הלבנון הם המעולים שבהם. ברם, קשה לי, לשם מה חוזר כאן רש"י על דבריו על נטיעת יעקב אבינו ארזים במצרים, והרי כבר אמר כך למעלה (כה, ה) כמעט באותו הנוסח. (פ' תרומה תשנ"ז)
	@22טז	<b>"עשר אמות ארך הקרש, ואמה וחצי האמה רחב הקרש האחד".</b> ובאשר לעוביו, ראה גמרא שבת (צח ע"ב) מחלוקת רבי יהודה ורבי נחמיה, אמה למטן, ולמעלן כאצבע או אמה לכל האורך. אך קשה, למה אין הכתוב מפרט גם מימד זה. (פ' תרומה תשנ"ו) וראה חידושי רבנו פרחיה למסכת שבת (צו ע"ב ד"ה ואמרינן) שכתב: ואני אומר שמן הכתוב נמי ייראה שעובי הקרשים אמה, שנאמר: "ושני הקרשים תעשה למקצעת המשכן בירכתים", ורוחב קודש הקדשים עשר אמות, וכשהעמידו ששה קרשים לרחבו, שרוחבן תשע אמות, הרי נמצא חסר מצד זה חצי אמה ומצד האחר חצי אמה, וכשמניח קרש (שרחבו אמה וחצי) בכל מקצוע מירכתי המשכן, הוא סותם חצי אמה בלבד, והאמה הנשארת מרחבו היא סותמת כנגד עובי הקרש הסמוך לו, ולא יהיה פגום נכנס ופגום יוצא אלא הכל שווין שלמים. ע"כ.
		ועוד קשה, לפי הדעה "ולמעלן כאצבע", כיצד סודרו הקרשים שבפינות. (פ' תרומה תשנ"ז) וראה שיטה להר"ן (שבת צח ע"ב ד"ה האי) שלדעת התנא שהקרשים היו כלין והולכין עד כאצבע, הקרשים היו כלין והולכין מצד חוץ, אבל מצד פנים המשכן, היה שווה למעלה כלמטה.
		ורש"י כאילו מתעלם מן המחלוקת ואומר בפשטות (פסוק יז ד"ה אשה אל אחתה) "...וזו משוכה לצד חוץ בעובי הקרש שהוא אמה". (פ' תרומה תש"ס)
	@22יז	<b>רש"י ד"ה שתי ידות לקרש האחד, ...וידות הקרש הנכנסות בחלל האדנים חרוצות משלושה צדיהן רוחב החריץ כעובי שפת האדן שיכסה הקרש את כל ראש האדן וכו'.</b> וראה "שפתי חכמים" (אות ד) וצ"ע, שהרי כדי למנוע את הרווחים בין הקרשים די בחריצת שני הצדדים שבהם מתחברים הקרשים. (פ' תרומה תשס"ב)
		וראה להלן (כד, ד"ה ויהיו תֹאמִם מלמטה), שם אין רש"י מדבר אלא בשני הצדדים שליד יתר הקרשים, מימין ומשמאל. אבל, במחשבה שניה, ודאי צריך לחרוץ גם את הצד הפונה לחלל המשכן, שאם לא כן לא יוכלו להצמיד את הקרשים שבפינות זה לזה. ועדיין קשה באשר לצד הפונה כלפי חוץ. (פ' תרומה תשס"ב)
		<b>"...משלבת אשה אל אחתה".</b> משום־מה הבנתי תמיד שהכוונה ששתי הידות יהיו בשני אדנים נפרדים, כדי להבטיח הצמדת הקרשים זה אל זה. ולא שמתי לב שאם כן יהיה, ישארו שני האדנים הקיצונים בצד המזרחי ריקים למחצה. ואולם אם לא כך, אלא כל קרש תקוע באדן שלו, כפי שאכן ראוי להבין, מובטחת הצמדת הקרשים זה אל זה על ידי הבריחים והטבעות בלבד, וגם זה קצת קשה. (פ' תרומה תשנ"ט) וראה רלב"ג שכתב שתכלית האדנים היתה כדי שלא יבלו ראשי הקרשים בארץ, וכדי שיהיה בנין המשכן יותר חזק.
	@22יח	<b>"...לפאת נגבה תימנה".</b> קשה כפל הלשון "נגבה תימנה", ואונקלוס אכן מתרגם "דרומא", מלה אחת, ולא שתיים. וכן הוא להלן (כז, ט) ובדומה (שם, יג) - קדמה מזרחה. (פ' תרומה תשס"ב) וראה "שמלת גר" לרבי אליהו ברקוביץ.
		<b>רש"י ד"ה לפאת נגבה תימנה, אין פאה זו לשון מקצוע (=זווית) אלא כל הרוח קרויה פאה, כתרגומו וכו'.</b> ואילו להלן (כז, ט ד"ה לפאה האחת) רש"י מקצר: כל הרוח קרוי פאה. ע"כ. דומה שהדגש הוא על "פאה זו", כלומר לשון פאה שבכאן פירושו רוח, אך לא תמיד כך. וראה דברי רש"י בספר ויקרא (יט, ט) על הפסוק "לא תכלה פאת שדך", ושם (יט, כז) על "פאת זקנך". וצריך אפוא לפרש כל אחד במקומו. (פ' תרומה תשס"ב)
	@22כו	<b>"בריחִם".</b> חסר יו"ד. וכן הוא בפסוקים כז ו־כט. למה? והרי ברור שזהו לשון רבים. (פ' תרומה תשנ"ד)
		רש"י ד"ה חמשה לקרשי צלע המשכן, ...שהעליונים והתחתונים היו להן טבעות... שתי טבעות לכל קרש משולשים בתוך עשר אמות של גובה הקרש וכו'. המלה משולשים אינה מובנת לי. (פ' תרומה תשנ"ט, בית־אל, בר מצוה של נחמיה יהודה שי') וראה "לפשוטו של רש"י" שהכוונה לשלושת ה"מחלקים" את אורך הקרש (טבעת הבריח העליון, נקב הבריח התיכון וטבעת נוספת לבריח התחתון). נמצא שהיה הקרש מחולק לארבעה חלקים שווים של שתי אמות ומחצה כל חלק. השווה רש"י לספר דברים (יט, ג ד"ה ושלשת את גבול ארצך).
	@22כט	<b>רש"י ד"ה וצפית את הבריחם זהב.</b> ראה מה שכתבתי למעלה (יג). (פ' תרומה תשמ"ח)
	@22ל	...אשר הראית בהר. מענין שכאן, לא כמו למעלה במנורה (כה, לא וגם לא כפסוק מ שם), אין רש"י מזכיר את הנס ("הראה לו הקב"ה מנורה של אש"), וזה קצת תמוה. (פ' תרומה תשנ"ז)
	@22לא	רש"י ד"ה כרֻבים, ציורין של בריות יעשה בה. ע"כ. אבל למעלה (כה, יח) מפרש: דמות פרצוף תינוק להם (על־פי סוכה ה ע"ב). מדוע שינה? (פ' תרומה תשנ"ג) וראה "תוספות השלם" (כו, א אות י ד"ה כרבים מעשה חשב) שהביא דברי רבנו שמעיה שביאר שלדעת רש"י מלת כרובים כוללת צורת כל בריה, בין של אדם בין בהמה וחיה. אמנם בכרובים שעל הכפורת קבלו חכמים שהיתה צורת תינוק שהיא צורת אדם, וביריעות המשכן קבלו לעשות צורת חיה ועוף.
	@22לג	הכתובים מתארים כאן את מיקומם של הארון (לג) ולעומתו את מיקומם של השולחן ושל המנורה (לה), ואינם מזכירים משום מה את מזבח הקטורת שאף הוא היה באהל. וצ"ע. (פ' פקודי תשמ"ט) וראה מש"כ להלן (ל, א).
	@22לה	<b>"...והשלחן תתן על צלע צפון".</b> קשה לי, הרי סיפא זה מיותר הוא, כי גם בלעדיו הייתי יודע כן, מכיון שברישא נאמר: "ושמת... ואת המנרה נכח השלחן על צלע המשכן תימנה".
	@22לו	<b>רש"י ד"ה ועשית מסך, וילון הוא מסך כנגד הפתח, כמו "שכת בעדו" (איוב א, י), לשון מגין. ע"כ.</b> ותמוה שרש"י מפליג עד ספר איוב, והרי שורש זה מצוי קרוב - "ושכֹּתי כפי עליך" (לג, כב). וראה מה שכתבתי להלן (לה, יב). (פ' תרומה תשנ"ט, בית־אל, בר מצוה של נחמיה יהודה שי')
@11כז	@22א	<b>"ועשית את המזבח" וגו'.</b> (א) קשה לי למה אינו מזכיר כאן את הכבש, כמתבקש מן האמור למעלה (כ, כג) "ולא תעלה במעלת על מזבחי". (ב) כיצד זה שלכאורה פטור גם המזבח וגם הכבש מדין מעקה, ולפחות מלא תעשה "לא תשים דמים", והרי קשה להגביל "לביתך" דווקא! שאלה (ב) שאלתי בבית הכנסת, ורק ר' חיים שטיינר שי' ענה מיניה וביה על־פי רמב"ם בהלכות רוצח ושמירת נפש (יא, ב) שכתב: ...למה נאמר "גגך" - למעט בתי כנסיות ובתי מדרשות לפי שאינן עשויים לדירה, אך עדיין הדברים אינם מסתדרים לי וצ"ע רב. (פ' תצוה תשנ"ג) לשאלה (ב) נדרש הרב אברהם זאב רוזנר בספרו "ועשית מעקה" (פרק ג, אות ג), וכך כתב: כבש המזבח פטור מן המעקה. ושם בהערה ח הביא כמקור את דברי הספרי (פ' כי תצא): גג למעט כבש. וראה "בית הלל" על הספרי שביאר: כבש של מזבח. והטעם: דאין להוסיף על בנין בית המקדש שלא מן הכתב, דכתיב: "הכל בכתב מיד ה' עלי השכיל" (דברי הימים א' כח, יט), או משום שהיה רחב ט"ז אמות, דאין חשש נפילה. וראה "תורה תמימה" לספר דברים (כב, ח אותיות עז-עח).
		ובאשר לכבש (שאלה א), ראה דברי רש"י לפסוק ה ד"ה כרכב המזבח. (פ' תרומה תשנ"ד) וראה "קרן אורה" למסכת זבחים (סג ע"א על תוספות ד"ה כל כבשי) שכתב: ובאמת יפלא כי לא מצינו בתורה דבר מענין הכבש, וכל כלי המזבח נאמרו ומיטלטלין היו והכל היה מנחושת, וכבש לא קאמר, ואטו בכל עת חנייתן עשו כבש מחדש?! וגם ממה עשו, כי מאבנים לא נמצא רמז בכל כלי המשכן, ובתורה נאמרה מצוות הכבש אחר מצוות מזבח אבנים, כמו שאמר: "ואם מזבח אבנים... ולא תעלה במעלת על מזבחי", והדבר נפלא עד יגלו כלי המשכן.
	@22ב	<b>רש"י ד"ה ממנו תהיין קרנתיו, שלא יעשם לבדם ויחברם בו. ע"כ.</b> כלומר שני קירותיה החיצוניים של כל קרן יהיו חתיכה אחת עם קירות המזבח. (פ' תרומה תשמ"ח)
	@22ג	רש"י ד"ה לדשנו. הקושי הוא שבכל הדוגמאות שרש"י מביא, שני הניגודים בבניינים שונים, ואילו בפסוקנו הרי הם שווים ממש, ואף־על־פי־כן יש לדַשֵן כחיוב ושלילה. (פ' תרומה תשנ"ט, בית־אל, בר מצוה של נחמיה יהודה שי')
		רש"י ד"ה לכל כליו, כמו כל כליו. ע"כ. ומוסיף "שפתי חכמים" (אות ק): "...ולמ"ד יתירה היא לתיקון הלשון". וכן אצל ראב"ע (על אתר) "נוסף, כמו למן היום וכו'". וקשה לי, אם כן הדבר, מדוע מתרגם אונקלוס "לכל מנוהי תעביד נחשא", והרי אינו בא לתקן את הלשון הארמית. ואכן בתרגום יונתן בן עוזיאל אין הלמ"ד. (פ' תרומה תשמ"ט)
	@22ה	<b>רש"י ד"ה כרכב המזבח, ...אבל סובב להלוך הכהנים לא היה למזבח הנחשת אלא על ראשו, לפנים מקרנותיו... והיה רוחב אמה וכו'.</b> ושוב קשה לי, למה אין מעקה מסביב למזבח למעלה להגן על הכהנים, והמזבח גבוה ה' או אפילו י' אמות, כמבואר בדברי רש"י כאן (על־פי זבחים נט ע"ב). והוא הדין באשר לכבש, שצריך היה להיות לו מעקה. והראיה שדחפו הכהנים זה את זה ונפלו (יומא פ"ב מ"ב). (פ' תרומה תשמ"ז)
		ובדברי רש"י לא הבינותי, בריש דבריו: כל דבר המקיף סביב בעגול קרוי... . איזה עגול יש כאן? (פ' תרומה תשנ"ד) הערת הגר"א נבנצל שליט"א: הכוונה סביב סביב.
	@22ח	<b>"כאשר הראה אֹתך בהר כן יעשו".</b> כל הציווים שבפרשה חוזרים אל ראשיתה (כה, ט) - "ככל אשר אני מראה אותך את תבנית המשכן ואת תבנית כל כליו וכן תעשו". והשווה גם (כט, מ; כו, ל). (פ' תרומה תש"ן)
	@22כ	בהערה זו פתחתי את דברי כשהתבקשתי לדבר בשבת שבע ברכות של אריאל משה וחגית שי': בפרשת תצוה אין לכאורה כל רמז לעסקי חתן וכלה ואף כי בהפטרה מופיע שמו של החתן - אריאל (יחזקאל מג, טו), הרי זה רק כשם המזבח (על שם אש של מעלה שהיתה "רובצת כארי" על גבי המזבח - יומא כא ע"ב), ושמו השני - משה - דווקא בפרשה זו אינו מופיע, אף־על־פי שיום הזכרון שלו, ז' באדר, חל בדרך כלל בשבוע תצוה. כך העיר הגר"א, והשיב: השם יתברך ויתעלה שמו, הצופה ומביט עד סוף כל הדורות, ידע מראש כי בז' באדר יסתלק משה רבנו ע"ה, לזאת לא זכר שמו בפרשה הזאת, כדי לרמז על זה ("קהלת יצחק" על התורה לר' יצחק רייטבארד, וילנא תר"ס. מובא בפנינים משולחן הגר"א עמ' קכט ובחומש הגר"א על אתר. וראה דברי "בעל הטורים" על אתר).
		ומאחר ולא מצאתי בפרשה כל רמז לעסקי חתן וכלה או שמותיהם, באין ברירה חשבתי לחפש מאמרי חז"ל על נישואין. התגלגלתי לשיר השירים רבה (ד, יא) ושם מצאתי: "רבי אליעזר אומר, כל מי שהוא אומר דברי תורה ברבים ואינן עריבין לשומעיהן כסולת זו הצפה על גבי נפה, נוח לו שלא אמרן. רבי יוסי - כדבש זה שהוא מצוץ... רבנן - כדבש וחלב המעורבין זה בזה... רבי יוחנן - ככלה זו שעריבה על בני אדם בחופתה... ריש לקיש - ככלה זו שעריבה על בעלה בשעת חופתה...". והרי זה בדיוק המאמר המשחרר אותי מלומר דברים, שכן איני מתיימר להגיע למדרגה זו, שיהיו דברי ערבים עד כדי כך. ורק מכיון שהבטחתי, אוסיף כמה מילים באשר לסדר האמרות הללו. כשלעצמי חשבתי, שיש כאן עליה הדרגתית במידת העריבות של דבר התורה. אחר כך מצאתי בפירושו של ר' שמואל יפה אשכנזי מקונטנדינה ("יפה תואר") דברים שחבל למנוע מכם, ואביאם בלשוננו, ובקיצור: חמש האמרות חוזרות לפסוק "נפת תטפנה שפתותיך כלה" שבשיר השירים (ד, יא), כל אחד כדרכו. אך למה דרשו בדרכים שונות כל כך?
		ישנן ארבע סיבות המעוררות תלמיד חכם לומר דברי תורה ברבים, ואין אפוא כאן כל מחלוקת, אלא כל אחד בחר באחת מן ארבע הסיבות הללו.
		<b>הסיבה הראשונה:</b> להראות חכמתו ושכלו בעם, וזה מותר, כמו שאמרו (נדרים סב ע"א): שרי ליה לאיניש לאודועי נפשיה באתרא דלא ידעי ליה. על כן הוא ממשיל דבריו לסולת נקיה, כלומר דברים ברורים שאין לחלוק עליהם.
		<b>הסיבה השניה:</b> ללמד את העם דעת ולהורותם דרכי ה', ועל־כן ממשילם לדבש כי הם נעימים לחך ועריבים לאוזן השומעים, כל דבר בעתו, "אבל לא ידבר בעניינים עמוקים אשר השומעים לא יבינום או בנגעים ואהלות אשר לא ימתק להם לשמוע".
		<b>הסיבה השלישית:</b> "אם מסתפק באיזה דבר ואינו יודע פתרונו, או אם לא יבטח בלבבו כי כדעתו כן הוא, לכן יגיד דבריו ברבים כדי שיתבררו לו הדברים, וכמאמר החכם - לעולם הוי שקוד לדבר לפני גדולים, שאם תשכיל - ישבחוך, ואם לא תשכיל - ילמדוך". ולכן ממשיל דבריו לדבש וחלב... שני הצדדים, כדי שיתבררו הדברים.
		<b>הסיבה הרביעית:</b> להוכיח את העם ולהשיבם מדרכם התועה, וכאן חולקים רבי יוחנן וריש לקיש, כי הבא להוכיח את העם צריך להיות בעצמו נקי וטהור בעיני ה' והעם כדי שלא יאמרו לו: טול קורה מבין עיניך, כלומר ככלה זו שעריבה בעיני כל, כך רבי יוחנן. ואילו ריש לקיש סובר שאין אדם שלא יימצא מי שידבר עליו רעות, ועל כן הוא מסתפק בעריבה בעיני בעלה, כלומר בעיני ה'. (פ' תצוה תשס"ג)
		<b>"...ויקחו אליך שמן זית זך כתית למאור".</b> לא ראיתי מי שישאל, לשם מה חזרה זו על הבקשה לתרום שמן למאור שבריש פרשת תרומה. ואם בגלל הפרטים האמורים כאן - "זך כתית" באה החזרה, אדרבה, תהא זו סיבה נוספת שלא להביאה שם. (פ' תצוה תשנ"א) וראה מש"כ שם (כה, ו). וראה "תוספות השלם" שכתב: למעלה הוא אומר "דבר אל בני ישראל ויקחו לי תרומה", לפי שעה לצורך המשכן, אבל כאן שציווי זה לכל הדורות - לתת שמן למאור לכל שנה ושנה, לכך הוא אומר "ואתה תצוה", שינה הלשון, לפי שכל לשון צוואה לדורות היא.
		ושמא הקושי שבהשגת שמן שכזה במדבר הוא שהצריך בקשה נוספת לתרומתו. כי אמנם יש מקום לשאול, מנין יהיה להם שמן העונה על כל הדרישות הללו בתוככי המדבר, והרי אין זה שמן מאכל רגיל, וכפי שהמדרש שואל על עצי השטים, ראה רש"י למעלה (כה, כ) ועוד. ואם מצאו שמן כזה בפגישה עם גויים בנאות־מדבר, מן הסתם לא היה זה שמן למאור כשר למהדרין. (פ' תצוה תשנ"ג)
		ואמר לי שלום שי' בפשטות, כי מן הסתם קנו אצל הגויים זיתים, ומהם הכינו שמן על־פי הפרטים הנדרשים. (פ' תצוה תשנ"ה)
		ואם קנו אצל הגויים, למה אין אומרים כך גם לגבי עצי השטים, במקום האמור בתנחומא (תרומה ט)? וכך צריך לומר גם לגבי מיני הבשמים לקטורת. (פ' תרומה תשס"ה)
		והנה מצאתי ברמב"ן על אתר שכתב: ...כי אין להם דרך לעשות אותו במדבר, רק אם היה אצלם משמרת, והנשיאים הביאוהו. ע"כ. ותמיהני על שאינו נדרש לשאלה זו כבר בריש פרשת תרומה. (פ' תצוה תש"ס) וראה תרגום יונתן בן עוזיאל (להלן לה, כז-כח) שכתב: וַעֲנַנֵי שְׁמַיָא אָזְלִין לְפִישׁוֹן וְדַלְיַין מִתַּמָּן יַת אַבְנֵי בּוּרְלְוַת חֵילָא וְיַת אַבְנֵי אַשְׁלָמוּתָא לְשַׁקְעָא בְּאֵיפוֹדָא וּבְחוּשְׁנָא וּמַחְתַן יַתְהוֹן בְּאַנְפֵּי מַדְבְּרָא אָזְלִין רַבְרְבָנֵי יִשְׂרָאֵל וּמַיְיתַן יַתְהוֹן לִצְרוֹךְ עִיבִידְתָּא (וענני השמים הלכו לפישון ודלו משם את אבני בורלות חול ואת אבני המלואים להשקיע באפוד ובחשן ויורידו אותם על פני המדבר, הלכו נשיאי ישראל ויביאו אותם לצורך העבודה). וְתַיְיבִין עֲנָנֵי שְׁמַיָא וְאָזְלִין לְגַן עֵדֶן וְנַסְבִין מִתַּמָּן יַת בּוּשְׂמָא בְּחִירָא וְיַת מִשְׁחָא דְזֵיתָא לְאַנְהָרוּתָא וְיַת אַפַרְסְמָא דַכְיָא לִמְשַׁח רְבוּתָא וְלִקְטוֹרֶת בּוּסְמַיָא (וישובו ענני השמים וילכו לגן עדן ולקחו משם את הבושם המובחר ואת שמן הזית להאיר, ואת האפרסמון הטהור לשמן המשחה ולקטורת הסמים). (הראני אביעזר ברלין שי') וראה דברי ראב"ע להלן (כט, מב). וראה מש"כ להלן (לה, כח).
		ועתה קשה לי, שהנה רש"י מפרש (ד"ה כתית): ...היה כותש במכתשת... כדי שלא יהו בו שמרים וכו'. בשביל מה צריך הכתוב לומר "זך", פירוש - בלא שמרים, כדברי רש"י בד"ה הקודם, והרי איסור השמרים נאמר ב"כתית", כדבריו. או להיפך, יאמר הכתוב "זך", וממילא אדע שאין לטחון את הזיתים אלא לכתוש אותם. וראה מה שכתבתי להלן (לה, ח). (פ' תצוה תשנ"ט) וראה מחלוקת התנאים במסכת מנחות (פו ע"ב) - לפי תנא קמא יש להקפיד שהשמן יהיה זך, ולאו דווקא כתוש, ורבי יהודה סובר: "אין כתית אלא כתוש". רש"י פירש כרבי יהודה משום שמפשוטו של מקרא משמע כך.
		<b>רש"י ד"ה להעלת נר תמיד.</b> רש"י נדרש כאן לתיבה "להעלת", ועל כן מוטב היה להשמיט מד"ה לפחות את התיבה "תמיד", אותה הוא מבאר בדיבור הבא. (פ' תצוה תשמ"ז) ואכן בדפו"ר אין גורסים מלת "תמיד" שבד"ה.
		<b>רש"י ד"ה תמיד, כל לילה ולילה קרוי תמיד וכו'.</b> אכן זוהי הערה נחוצה. ומשום כך תמוה שלהלן (כח, כט-ל) אין רש"י מעיר כלום למלה "תמיד", ושוב מעיר לגביה שם בפסוק לה, ואינו מעיר להלן (כט, לח), אבל שוב מעיר שם בפסוק מב, וקשה לומר שבמקום זה ההערה נחוצה יותר מאשר ביתר המקומות. (פ' תצוה תשנ"ט)
	@22כא	<b>רש"י ד"ה מערב עד בקר, ...ואם יִוָתֵר, אין בכך כלום. ע"כ.</b> כלומר בלילות הקיץ הקצרים ישאר שמן. אלא שאין רש"י אומר, מה לעשות בו בשמן זה, אם להשתמש בו למחרת או לפנותו (לאן?). וצריך לעיין ברמב"ם. (פ' תצוה תשנ"ו)
		ואכן, ראה הלכות תמידין ומוספין (ג, יב): "כל נר שכבה, מסיר הפתילה וכל השמן... וזה שהסיר - משליכו במקום הדשן אצל המזבח" וכו'. (פ' תצוה תשנ"ז, בשעת הלימוד עם אביתר שי')
@11כח	@22א	<b>"...ואת בניו אתו... לכהנו לי".</b> בני כמה היו בני אהרן באותה השעה? (פ' תצוה תשס"ד)
		<b>"אהרן נדב ואביהוא אלעזר ואיתמר".</b> לא ידעתי, למה דווקא כאן מוזכרים ארבעת בני אהרן, ואילו למעלה (כד, א) מוזכרים רק נדב ואביהוא, וכפי שהערתי כבר שם, ועדיין לא ראיתי, מי שמעיר על כך. (פ' תצוה תשנ"ט)
	@22ג	ואתה תדבר אל כל חכמי לב וגו'. חכמי־לב אלה מוזכרים כאן לראשונה, וקצת קשה, כלום לא היה צריך לחכמי־לב לעשיית המנורה והפרוכת וכיוצא בזה? (פ' תצוה תשמ"ז) וראה "אזניים לתורה" שכתב: ולמה הזכיר זה ("חכמי לב") דווקא בבגדי הכהונה? מפני שהם עולים בקדושתם על בנין המשכן, שהרי על הציץ כתוב "קדש לה'" ובכפלי החשן נמצא שם המפורש בן ע"ב אותיות, וכהן גדול הלובש את האורים ותומים, מדבר ברוח הקודש, ושכינה שורה עליו (יומא עג ע"ב), וזה רק בשביל קדושת בגדי כהונה בלא שום צירוף של קדושת המקדש (שהרי שואלים באורים ותומים אף בשדה המלחמה). ממילא צריכים האומנים, עושי בגדי הקודש, לכוון כוונות יתרות ונעלות מבוני המקדש וכליו. לפיכך הזכיר כאן "חכמי לב" ו"אשר מלאתיו רוח חכמה" יותר מאצל בנין המשכן, אף שלמעשה התעסקו במשכן ובבגדי הקודש אותם האומנים, אלא שהוזהרו כאן על כוונה יתרה ומאוד נעלה לפי ערך קדושת בגדי הכהונה.
		ואתה תדבר אל כל חכמי לב אשר מלאתיו... ועשו וגו'. הפנייה היא אל רבים, אך התיבה "מלאתיו" - מלאתי אותו, היא לשון יחיד. ואולי אפשר לומר, בדוחק, שלשון היחיד מוסב על "לב" ולא על "חכמי". ואכן כך מפרש ראב"ע (וכך מבואר כבר בזוהר ב תצוה קעט ב: אשר מלאתים מבעי ליה. אלא "אשר מלאתיו" לההוא לבא. הערת ר' זאב נוימן שי'). (פ' תצוה תש"ן, תשס"א) ובפירושו הקצר הביא ראב"ע הסבר נוסף: אשר מלאתי כל אחד ואחד מהם. וראה "העמק דבר" על אתר.
		<b>רש"י ד"ה לקדשו לכהנו לי, ...ולשון כהונה - שירות הוא, שנטריא"ה בלע"ז (הייליגקייט). ע"כ.</b> וצ"ע מנין שלשון כהונה שירות הוא, והלעזים מציינים לכאורה קדושה - Heilig keit, Saitee. כלומר לכאורה יש כאן סתירה בין ביאורו של רש"י לתרגומו שלו ללעז, ואין זה מסתבר. (פ' תצוה תשמ"ז, תשמ"ט)
		זה עתה שאלתי את ר' משה קטן שי' שסיפר לי דרך אגב, בעקבות טרוניה מצדי, שאכן הכין לעזי רש"י לתורה לדפוס, וכי יראו אור בעוד כחודשיים. לדעתו רש"י כתב סרשנט"ה - Sergante ופירושו Servante (משרת), ואם כך הכל אתי שפיר ואין עוד סתירה בין הביאור והתרגום. (פ' תצוה תש"ן)
		זה כמה חודשים שהספר יצא לאור ואכן מועיל ללומד המקפיד. בספרו כתב "שיריינטריא"ה" - Serjentrie, והמתרגם לגרמנית־יידיש טעה והטעה. (פ' תצוה תשנ"א, תשנ"ו)
		קושי אחר בד"ה הוא בכך שאין רש"י מבאר כאן את התיבה "לקדשו" כפי שהוא עושה להלן (ויקרא יט, ב) "קדשים תהיו" - פרושים תהיו, ומתאים היה שאף כאן יפרש "לקדשו לכהנו לי" - להפרישו לכהונה. (פ' תצוה תשנ"ט) דומה שלפי רש"י יש חילוק בין 'קָדוֹשׁ' ל'קִדּוּשׁ'. 'קִדּוּשׁ' משמעותו הזמנה, וכפי שפירש רש"י את מלת "וקדשתם" שבפסוק "וקדשתם היום ומחר" (יט, י) - "וזימנתם, שיכינו עצמם היום ומחר". לעומת זאת 'קָדוֹשׁ' משמעותו נבדל, כמבואר בספר ויקרא (יט, ב) "קדשים תהיו - הוו פרושים" וכו'. כאן נאמר 'לקדשו', ולפי רש"י משמעותו כמו "וקדשתם היום ומחר". (הערת ר' חזקי פוקס שי')
	@22ד	<b>"ואלה הבגדים" וגו'.</b> כאן מונה הכתוב את בגדי אהרן, כשבגדי בניו - בגדי כהן הדיוט - בכלל זה. והשווה להלן (כט, ה-ו) ודברי רש"י להלן (כח, מ-מא). ומשום מה אינו מונה בכתובנו את הציץ, והרי זה תמוה, כי תמיד מדובר בד' בגדי כהן הדיוט וד' נוספים לכהן גדול, וכאן אין אלא שבעה בסך הכל. וזה שאינו מונה כאן אבל מונה להלן (פסוק מב) את המכנסיים, הרי לזה לכאורה כמה טעמים - אם משום שזה מובן מאליו (ראה ראב"ע), ואם משום שהם מוזכרים כבר בסוף פרשת יתרו. ועתה ראיתי דברי "אור החיים" הק', ולעניות דעתי דבריו קצת דחוקים. (פ' תצוה תשנ"ט) וראה ראב"ע על אתר שכתב: ולא הזכיר בפסוק הזה, שהוא סופר בגדי כהונה, את ציץ נזר הקודש, כי אינו בגד. וקדמונינו הזכירו בעבור הרבים שמונה בגדי כהונה. ע"כ. כלומר בעבור שהרוב היו בגדים, לפיכך הזכירו חז"ל את הציץ בין הבגדים. ובאשר לאי איזכור המכנסיים, ראה רמב"ן להלן (כט, ט) שכתב: והטעם שהפריש המכנסיים משאר הבגדים, כי כל הבגדים היה משה מלביש אותם כמו שציוה "והלבשתם", אבל המכנסיים שהם לכסות בשר הערוה, היו הם לובשים אותם בהצנע. (הראני ר' גרשון באס שי')
		<b>רש"י ד"ה ואפוד, לא שמעתי ולא מצאתי בברייתא פירוש תבניתו. ולבי אומר לי... למדנו שהאפוד חגורה היא וכו'.</b> דומה לי שהביטוי היפה "לבי אומר לי" שבכאן אינו במקומו, שהרי רש"י מגיע למסקנתו על פי ראיות ברורות למדי, ולא על פי אמירת הלב. (פ' תצוה תשס"א) ובספר "פרחי רש"י" (עמ' רפא) הביא בשם "אוצר החסידות" מעשה ליישב דברי רש"י אלו, וכה דבריו: רש"י הקדוש ודאי שהיה לבו למעלה ועיניו למטה, ולא היה מציץ מתוך ד' אמותיו חוצה. אירע ועיניו נתקלו פעם במראֵה: שרות רוכבות על סוסים וסינרים חגורים בהן. היה רש"י תמה ומיצר על אותה ראיה, שראו עיניו בשגגה. הגיע לפרשת בגדי כהונה, ונתקשה בתבנית האפוד. חיפש רש"י בברייתא ולא מצא פירושו. חקר ושאל ולא שמע דבר המתקבל על הדעת. לפתע, בהיותו מעיין בענין זה, נצנץ בו הרהור: "לבי אומר לי" שאותה הבטה בשרות הרוכבות - לא למכשול ולא בכדי היתה, אלא כדי להעמידני על תבנית האפוד, שהיה מעין סינור שחוגרות השרות הרוכבות על הסוסים. (הראני ר' גרשון באס שי')
		<b>רש"י ד"ה מצנפת, ...שהרי במקום אחר קורא להם מגבעות (לט, כח), ומתרגמינן: כובעין. ע"כ.</b> פירוש שמצנפת ומגבעת - אחת הן. כלומר לפי רש"י מצנפתו של כהן גדול והמגבעות של כהני הדיוט שווין בצורתן. ואכן מצינו שנקראת מגבעת של כהן הדיוט בדברי חז"ל מצנפת - "כהן גדול משמש בשמונה כלים, וההדיוט בארבעה - כתונת ומכנסיים ומצנפת ואבנט" (יומא פ"ז מ"ה). (פ' תצוה תש"ן)
		ולפי ר' משה קטן ז"ל בספרו, גם כאן תרגום הלעז לגרמנית הוא משובש, שכן הוא מבאר בטעות קופיא - Coife, שהוא שביס עשוי רשת, ולא Haub'e, שהוא מעין כובע מבד. (פ' תצוה תשנ"ח)
		וראה גם רש"י להלן (מ ד"ה ולבני אהרן תעשה כתנת) "ומגבעות היא מצנפת", דהיינו כנ"ל. ואונקלוס מתרגם כאן: מצנפתא, ושם: כובעין, כלומר מדובר בשני דברים שונים וכשיטת ראב"ע (להלן פסוק לו) שכתב: על דרך הפשט אין המגבעות כדמות מצנפת, כי המגבעות כדמות אלה שישימו הזכרים באלה הארצות על הראש, שיכסו הראש והם גבוהים. והמצנפת היא בגד דק ארוך צנוף סביב הראש לבדו. וכך גם שיטת תוספות (סוכה ה ע"א ד"ה ואל). (פ' תצוה תשנ"ט)
	@22ה	<b>רש"י ד"ה והם יקחו, אותם חכמי לב שיעשו הבגדים, יקבלו מן המתנדבים את הזהב וכו'.</b> רק אלו אשר נאמנותם אינה מוטלת בספק והעם מפקיד בידיהם את זהבו ללא היסוס, הם הראויים לשמש שלוחי ציבור ולעסוק בקודש - רק הם ראויים לתואר "חכמי לב". (פ' תצוה תשמ"ח)
	@22ו	רש"י ד"ה ועשו את האפד, אם באתי לפרש... וישגה הקורא בצירופן וכו'. מכאן ברור שרש"י כתב בשביל הקורא. ואם נמשיך ונקבל את הסברא, שפירושו הוא מעין קונטרס של שיעוריו בתורה, כפי שטענתי בריש ספר בראשית (א, ה), הרי שצריך לומר, כי אכן ערך קונטרס זה והתאימו לצורכי הקורא. (פ' תצוה תשמ"ח)
		מעניין שהנה כאן מפרש רש"י את עניין האפוד ללא כל היסוס או הסתייגות, ולא כמו למעלה (פסוק ד). (פ' תצוה תשנ"ט)
	@22ט	<b>"ולקחת... ופתחת".</b> מעניין שאחר הפתיחה (ג-ו) "ועשו... אשר יעשו... ועשו... והם יקחו... ועשו" דווקא פיתוח השמות על אבני־השהם נמסר לו למשה. וכך גם בהמשך כל הפרק כולו - בלשון יחיד - להוציא פסוק כח. וגם זה צריך עיון. (פ' תצוה תשמ"ח)
		השאלה התעוררה לי בשל דרשת הגמרא (יומא עב ע"ב) לפסוק "ועשו ארון עצי שטים" (כה, י), לשון רבים לעומת כל יתר הציווים שבפרשת תרומה שהם בלשון יחיד (חוץ מן "ועשו לי מקדש" - פסוק ח, שהוא כנראה ציווי כולל). (פ' תצוה תשנ"ט) וראה מש"כ למעלה (כה, י). וב"דעת מקרא" כתב: הפקודה "וירכסו" אמורה בלשון עתיד לנסתרים, שלא כדרך הפקודות הקודמות. ואפשר שהכוונה לרמוז, שפקודה זו חלה על כל לובשי החושן בעתיד, שהם חייבים לרכוס את החושן.
		<b>(י) רש"י ד"ה כתולדתם, כסדר שנולדו - ראובן, שמעון וכו'; ובנימין מלא כו'.</b> כלומר יש כאן שני עניינים: (א) סדר השמות כסדר שנולדו; (ב) דרך כתיבתם כפי שנכתבו בעת שנולדו (בנימין נכתב מלא במקום הולדתו). אבל ראה סוטה לו ע"א, שם מבוארת מלת "כתולדתם" כמוסבת רק על האבן השניה, הסמוכה לתיבת "כתולדתם". וראה "לפשוטו של רש"י", שרש"י נקט כפשוטו של מקרא, ש"כתולדתם" מוסב על שתי האבנים. (פ' תצוה תשנ"א)
	@22יא	רש"י ד"ה מעשה חרש אבן, ...חרש זה דבוק הוא לתיבה שלאחריו, ולפיכך הוא נקוד פתח בסופו וכו'. ועדיין צריך להסביר מדוע החי"ת קמוצה במקום שהיינו מצפים לחי"ת פתוחה, כמו אצל כל בעלי־המלאכה. (פ' תצוה תשנ"א)
		ומסתבר לי שבמלה זו האות הראשונה קמוצה, ולא כמו ביתר בעלי־המלאכה, משום שהרי"ש אינה מקבלת דגש, כפי שיתחייב, אילו החי"ת היתה פתוחה (יש כאן "תשלום דגש"). ולכאורה לזה מכוון רשב"ם על אתר. (פ' תצוה תשנ"ט, תשס"ג)
	@22יד	<b>רש"י ד"ה ונתתה את שרשרת, של עבותות וכו'.</b> כלומר קשה היה לרש"י העדר ה"א־הידיעה במלה "שרשרת", לכן ביאר - אין "העבֹתֹת" תואר השרשרות כי אם יש כאן סמיכות ושיעור הכתוב: שרשרות של עבותות, כמו עשויות עבותות. (פ' תצוה תשס"ב)
		<b>שם. ...ואין ונתתה האמור כאן לשון ציווי אלא לשון עתיד וכו'.</b> לפי זה היתה התיבה צריכה להיות מוטעמת מלעיל ולא מלרע. וצ"ע. (פ' תצוה תשמ"ח)
	@22טו	רש"י ד"ה חשן משפט, ...דב אחר, משפט שמברר דבריו... שלוש לשונות - דברי טענות בעלי הדין, וגמר הדין ועונש הדין ...וזה משמש לשון בירור דברים, שמפרש ומברר דבריו. ע"כ. כלומר בתחום המשפט יש לביטוי זה ג' משמעים: (א) טענות, (ב) גמר דין, (ג) עונש. ואילו כאן, כשלא מדובר במשפט במובן הצר, פירושו - בירור דברים (וזה משמע רביעי). פירוש זה מקביל לפירוש השני שבריש הדיבור - "משפט - שמברר דבריו והבטחתו אמת", כשם שה'משפט' מברר מי מבין הצדדים צודק, כך מברר החושן את שאלת השואל ומכריע. ובעל "שפתי חכמים" (אות מ) הבין באופן אחר. וראה מה שכתבתי להלן (פסוק ל). (פ' תצוה תשס"ג)
	@22טז	<b>"רבוע יהיה כפול, זרת ארכו וזרת רחבו".</b> ומעין זה להלן (לט, ט). וראה בפירושו של רש"ר הירש על אתר: אורך החושן היה שתי מידות זרת ורוחבו - זרת אחת, וכאשר קפלו אותו, היתה מידתו זרת מרובעת. ע"כ. (פ' פקודי תשס"ג)
		רש"י ד"ה זרת ארכו וזרת רחבו, כפול וכו'. ומסתבר שהקיפול היה למטה, שהרי בין שני החלקים הושם השם המפורש (על קלף?), כאמור להלן (פסוק ל) ד"ה את האורים ואת התמים. (פ' תצוה תשנ"ט)
	@22יז	<b>תרגום אונקלוס: ...סדרא קדמאה וכו'.</b> מילים אלו אינן במקרא, ולפי "נתינה לגר" אונקלוס הוסיף אותן כדי להשוות שיעור פסוקנו לשלושת האחרים - מספר הטור תחילה. (פ' תצוה תשס"ז)
	@22כ	רש"י ד"ה משבצים זהב, יהיו הטורים במלואותם וכו'. כלומר במשפט זה הנושא הוא הטורים ולא האבנים, שכן נאמר "יהיו" ולא "תהיין", כפי שכתוב בפסוק הסמוך. אבל קצת קשה הביטוי "הטורים", שהרי הנושא הוא האבנים. מוטב היה לכאורה לומר טורי האבנים, שהרי "הטורים" - מושג מופשט הוא. (פ' תצוה תש"ן)
	@22כב	רש"י ד"ה שרשׂת, לשון שרשי אילן המאחיזין וכו' אלא שרשרת בלשון עברית כשלשלת בלשון משנה. ע"כ. לפי מנחם בן סרוק שרשרות הן שרשות, ואילו לרש"י שתי מילים שונות הן, "שרשת" מלשון שרש ו"שרשרת" כמו שלשלת, רי"ש במקום למ"ד, ואינו מפרט משום שכבר פירט למעלה (יד). (פ' תצוה תשס"ב)
		רש"י ד"ה מעשה עבת, מעשה קליעה. ע"כ. וקצת קשה שהרי כבר ביאר כך למעלה (יד), ולכאורה אין כל דרך לפרש כאן שלא כמו למעלה. ורשב"ם מבאר יותר, וזו לשונו: לפי שיש שלשלאות בענין אחר (בפסוק יג) - תחובות זו בתוך זו כעין לולאות, לכך צריך לפרש שלא היו עשויין כן, אלא מעובתין באורך כעין חבלים שלנו. (פ' תצוה תשנ"ח)
	@22כג	<b>רש"י ד"ה על החשן, לצורך החשן, כדי וכו' ואף בשרשרות צריך אתה לפתור כן. ע"כ.</b> וקשה: (א) כאן אומר "לצורך" ואילו למעלה (כב ד"ה על החשן) אומר "בשביל", ושינוי הלשון בשני פסוקים בזה אחר זה קצת תמוה. (ב) וזה העיקר, למה חוזר בסיפא: ואף בשרשרת וכו', והרי כבר ביאר כך בפסוק הקודם? (פ' תצוה תשנ"ב)
		קושי (א) אינו כלום, כי גם אצל רש"י יש גיוון לשון. (פ' תצוה תשנ"ו)
		<b>רש"י ד"ה על שני קצות החשן, לשתי פאות... הבאים מול כתפות האפוד. ע"כ.</b> לעתים קרובות מתמיהה אי־הקפדתו של רש"י בענייני לשון זכר ונקבה בדברי עצמו, בעוד שמקפיד ומבאר ומעיר בנדון לגבי הכתובים. וקשה להניח שכל אלה הם שגיאות המדפיסים, אבל ראוי לבדוק עניין זה. (פ' תצוה תשמ"ט)
		המלה "ועשית" מופיעה בפרשות תרומה ותצוה לעתים קרובות למדי, תמיד כמוטעמת מלעיל, חוץ מאשר בשני פסוקים אלה, ואכן אמר לי ר' משה ארנד שי': "לרוב", ראה מה שכתבתי למעלה (ו, ז). (פ' תצוה תשס"א)
		<b>"ונתת... ונתתה... תתן... ונתתה... ושמת... ונתתה... וירכסו".</b> לא ידעתי, מה טיבה של נתינה זו, ומה בינה לבין שימה ורכיסה. ומעניין שהצורה החגיגית "ונתתה" באה לסירוגין! לפי רש"י (כד ד"ה ונתתה) הרי זה קיבוע על ידי תחיבה ואחרי כן (כה ד"ה תתן) תקיעה, ולבסוף (כח ד"ה וירכסו) חיבור. (פ' תצוה תשנ"ה)
	@22כה	ואת שתי קצות שתי העבתת וגו'. אבל בפסוקים אחרים (כג ו-כו) בא קצה בלשון זכר, אף כי אין הוא מן השמות שבאים הן בלשון זכר הן בלשון נקבה שרש"י מונה למעלה (בראשית לב, ט). (פ' תצוה תשמ"ז)
		והנה מה שהעלתה בדיקתי בנדון: לשון זכר בא - (כח, כג) "שני קצות החשן", (שם, כו) "שני קצות החשן", (לט, ד) "שני קצותיו", (שם, טז) "שני קצות החשן", (שם, יט) "שני קצות החשן". ואילו לשון נקבה בא בפסוקנו. וכן להלן (לח, ה) "בארבע הקצות", (לט, יח) "שתי קצות שתי העבתת". השינוי מלשון ללשון החוזר בשתי הפרשיות אומר לכאורה דרשני, אך עדיין לא מצאתי לו דורש. (פ' תצוה תשנ"ג)
		ולכאורה התשובה היא בדברי רש"י להלן (לה, יז ד"ה את עמדיו ואת אדניה) "הרי חצר קרוי כאן לשון זכר ולשון נקבה, וכן דברים הרבה", כלומר שאין הוא מונה את כל "הדברים" הללו כאשר הוא מדגים כלל זה למעלה (בראשית לב, ט), שכן לפי דבריו רבים הם. (פ' תצוה תשנ"ט)
		<b>רש"י ד"ה ואת שתי קצות, של שתי העבותות, שני ראשיהם של כל אחת ואחת. ע"כ.</b> פירוש, ישחיל כל שרשרת בטבעת אחת שבחושן ויקשור את שני קצותיה במשבצת האפוד המתאימה. (פ' תצוה תשנ"ט)
	@22כח	<b>רש"י ד"ה וירכסו, לשון חיבור וכו'.</b> וקצת קשה לי, למה אין הכתוב משתמש בפועל חב"ר כמו שהוא עושה למעלה (כו, יא) - "וחברת את האהל". (פ' תצוה תשס"ב)
	@22כט	ונשא אהרן את שמות בני ישראל בחשן המשפט על לבו בבאו אל הקדש, לזכרן לפני ה' תמיד. ...ונשא אהרן את משפט בני ישראל על לבו לפני ה' תמיד. הסיפא של הפסוק השני דומה מאוד לקודמו, אך לפחות ב"מקראות גדולות" לא ראיתי מי שינסה לבאר, מה ביניהם. וב"דעת מקרא" כתב: הדברים בפסוקים כט-ל אמורים בלשון כפולה ומכופלת, כדי להטעים את הכח המסתורי העצום שיש בענין האורים והתומים, שמהותם נסתרת ונעלמת. (פ' תצוה תש"ס)
	@22ל	רש"י ד"ה את משפט בני ישראל, דבר שהם נשפטים ונוכחים על ידו וכו'. הכוונה ל"בירור דברים" שרש"י מזכיר למעלה (בפסוק טו), כהסבר רביעי, וכפי שכתבתי שם. כלומר, לעשות או לא לעשות דבר, כגון לצאת למלחמה. (פ' תצוה תשס"ג)
		<b>"...לפני ה' תמיד".</b> במקום אחר (למעלה כז, כ) מגדיר רש"י את המושג "תמיד" או כדבר בלא הפסק כלל, או - לעתים קבועות חוזרות. ואילו כאן אין שתי ההגדרות מתאימות, שהרי לפחות ביום הכיפורים היה הכהן הגדול משרת חלק מן העבודות בבגדי לבן, כלומר בלא החושן, ואין רש"י מעיר ל"תמיד" שכזה, לא שם ולא כאן. וראה דברי רש"י להלן (לח - ד"ה והיה על מצחו תמיד) ושוב להלן (כט, מב ד"ה תמיד). (פ' תצוה תשנ"ד) וב"דעת מקרא" מבואר שבכל שעה שאהרן בא לפני ה' לשאול את משפט בני ישראל, יהיו על לבו האורים והתומים, ובסיועם ינתן בלב אהרן המשפט הנכון.
		ובפסוק לח, כיון שאין מקום לשני פירושי "תמיד" האמורים, מגיע רש"י ללימוד פשט בניגוד לטעמי המקרא. וראה מה שכתבתי למעלה (כז, כ). (פ' תצוה תשנ"ה, תשנ"ט)
	@22לא	<b>רש"י ד"ה את מעיל האפוד, שהאפוד ניתן עליו לחגורה. ע"כ.</b> המעיל והאפוד בגדים נפרדים הם, ככתוב "חשן ואפוד ומעיל" (פסוק ד), אך בשני מקומות (כאן ולהלן לט, כב) נקרא המעיל "מעיל האפד", משום שהאפוד, על־ידי החשב שבו, שימש כחגורה למעיל, ומחמת חשיבות האפוד והחשן, המעיל כאילו טפל להם ונקרא המעיל של האפוד - כך כותב ר' שמואל פ. גלברד ב"לפשוטו של רש"י". (פ' תצוה תש"ס)
	@22לב	<b>רש"י ד"ה כפי תחרא, למדנו שהשריונים שלהם פיהם כפול. ע"כ.</b> דברי רש"י כאן קשים לי: (א) וכי מה איכפת לי, כיצד עשויים שריונים אלה? (ב) מי הם "שלהם"? וצ"ע. (פ' תצוה תשמ"ט) וראה "דברי דוד" שכתב: בא לתקן שלא תטעה לומר "מעשה אורג" הנזכר בפסוק קאי על השפה לחוד ולא על הבגד עצמו, קמשמע לן דקאי על הבד עצמו... כמו שהשריונים היה פיהם כפול והוא מעשה אחד עם גוף השריון, הכא נמי בזה. (הראני ר' חזקי פוקס שי')
		<b>רש"י ד"ה לא יקרע, ...שזה ממנין לאוין שבתורה וכו'.</b> קשה לי: (א) מה החומרה הגדולה בכך אם ייקרע פי ראשו של מעיל הכהן הגדול? (ב) למי יכולה להיות סיבה לעשות כן? והנה ב"ספר החינוך" הדברים פשוטים: משרשי המצוה, לפי שהקריעה דבר של גנאי אצלנו ועניין השחתה, ואף כי בפי הבגד, נתרחקנו מן הדבר והוזהרנו עליו בלאו כדי שילבישהו הלובשו באימה וביראה בנחת ודרך כבוד, שיירא מלקורעו ומלהשחית בו דבר. ע"כ. דבר גדול שומעים אנו משרשי מצוה זו - לא רק אימה ויראה צריכות ללוות את מעשי המצוות, לא רק דרך של כבוד, אלא גם נחת ושלווה. (פ' תצוה תשנ"ב)
	@22לד	<b>רש"י ד"ה פעמון זהב ורמון, אצלו. ע"כ.</b> "אצלו" במשמע לידו, להוציא הדעה שהפעמונים היו בתוך הרמונים, וכפי שמבאר רש"י בדיבור הקודם - "בין שני רימונים פעמון אחד". וקצת תמוה שלא טרח רש"י לומר דברו באורח ברור יותר, מכל מקום רס"ג, רשב"ם ואונקלוס מבארים כרש"י. (פ' תצוה תשנ"ב)
		הדעה שהפעמונים היו בתוך הרימונים היא דעת רמב"ן (כאן ולהלן לט, כד) ומהכתוב להלן (לט, כה) משמע כדעת רמב"ן. (פ' ויקהל־פקודי תשנ"ג)
	@22לו	<b>"ועשית ציץ זהב טהור".</b> לא ידעתי, למה הצד"י של "ציץ" דגושה, מכל מקום כך מצויין ב"מנחת שי". (פ' תצוה תשס"ג) הערת ר' חזקי פוקס שי': דומה שדגש זה בא מחמת הכלל "אָתֵי מֵרָחִיק". כלומר צמד מילים, שהראשונה בהן מסתיימת בהברה פתוחה, והשנייה פותחת בהברה מוטעמת, האות הראשונה של המילה השנייה - אם היא אחת מאותיות נוזלי"ם ט"ס שק"ץ בג"ד כפ"ת - מקבלת לעתים דגש.
	@22לז	<b>רש"י ד"ה על פתיל תכלת, ...שערו היה נראה בין ציץ למצנפת (זבחים יט ע"א)... והפתילים היו בנקבים ותלויין בו בשני ראשים ובאמצעו, ששה בשלשה מקומות הללו וכו'.</b> יש להשוות עם רש"י להלן (לט, לא), מכל מקום יוצא שהפתיל האמצעי היה חוצץ בין התפילה (של ראש) והראש, וכיצד הניחו אפוא תפילין כל הכהנים הגדולים? ושמא הסירו את הציץ בשעת הנחת התפילה של ראש, כמו לרחיצה, לטבילה, לשינה, שהרי גם לצרכים אלה הסירוהו, אף על פי שכתוב (פסוק לח) "והיה על מצחו תמיד". או שהסירו את התפילין בשעת העבודה. וראה הערה 12 בפירוש רמב"ן שבחומש "תורת חיים" שמעלה קושי מעין זה לגבי הקשר של התפילה של ראש בשם "פנים יפות". (פ' תצוה תשנ"ב)
		וראה מדרש "לקח טוב" המובא ב"תורה שלמה" (אות קיג) שאמנם הניח תפילה של ראש על הפתיל. (פ' תצוה תשנ"ז) וראה מאמרו של רבי משה לייב שחור "הציץ והתפילין" בספרו "בגדי כהונה" (עמ' קעא) שם האריך לבאר את שיטות הראשונים בסוגיה זו, ובדבריו הביא תרגומו של יונתן בן עוזיאל (לט, לא) שכתב: וְסַדָרוּ עֲלוֹי שְׁזִיר חוּטָא דְתִכְלָא מְטוֹל לְמִתַּן עַל מִצְנֶפְתָּא מִן לְעֵילָא דִתְפִילָתָא דְרֵישָׁא. הרי מפורש שעל חוט התכלת נאמר שנתנוהו על המצנפת למעלה מהתפילין שבראש. (הראני ר' גרשון באס שי')
		ובאשר להנחת תפילין בכלל במקדש (ביחס לשאר כהנים) פסק רמב"ם בהלכות כלי המקדש (י, ו): נאמר בבגדי כהונה על בשרו ולבשם, מלמד שלא יהיה דבר חוצץ בין בשרו לבגדים, אפילו נימא אחת או עפר או כינה מתה, אם היתה בין בשר לבגד, הרי זו חציצה ועבודתו פסולה. לפיכך אין הכהן יכול לעבוד בתפילין של יד שהרי חוצצת, אבל של ראש אינה חוצצת, ואם רצה להניחם בשעת העבודה מניח.
	@22לח	<b>רש"י ד"ה והיה על מצחו תמיד. אי אפשר לומר שיהא על מצחו תמיד, שהרי אינו עליו אלא בשעת העבודה, אלא תמיד לרצות להם (יומא ז ע"ב) וכו'.</b> לכאורה, הסבר זה, המובא בגמרא שם בשם רבי שמעון, אינו מתאים לטעמי המקרא, שמפסיקים בין המלה "תמיד" למלה "לרצון". (פ' תצוה תשס"ג)
	@22מ	<b>"...ומגבעות תעשה להם".</b> ראה מה שכתבתי להלן (לט, כח). (פ' ויקהל־פקודי תשנ"ט)
		רש"י ד"ה ולבני אהרן תעשה כתנת, ...כתונת, ואבנט, ומגבעות היא מצנפת, ומכנסים וכו'. ולא מובן לי, למה דווקא מגבעות בלשון רבים, ואחריו - היא מגבעת. ובדפו"ר חסרה בד"ה המלה כתנת, אבל "ומגבעות" בא בלשון רבים כמו כאן, ואילו אחריו בא שם "הוא" ולא "היא". (פ' תצוה תשס"ג)
	@22מא	<b>רש"י ד"ה ומלאת את ידם, ...כשממנין אדם על פקודת דבר, נותן השליט בידו בית יד של עור... והוא מלוי ידים. ע"כ.</b> דומה שזוהי דוגמא טובה לביאור מקרא על־פי ריאליה עכשווית, שהרי תיאור המינוי הוא לקוח מן המקובל בימי־הביניים. ודומה הדבר לדברי "דעת זקנים מבעלי התוספות" בפרשת ויצא (כח, יג), ראה מה שכתבתי שם. (פ' תצוה תשמ"ח)
	@22מב	רש"י ד"ה ועשה להם (מכנסי בד), לאהרן ולבניו. ע"כ. מעניין לציין שציווי עשיית המכנסיים לאהרן ולבניו בא בסוף, אחרי ציווי עשיית בגדי אהרן וציווי עשיית בגדי בניו. ציווי על לבישת המכנסיים אינו מוזכר כלל (כט, ח-ט), וכן הוא בזמן תיאור הביצוע (לט, כב-לב) ושוב כך בסוף (מ, יג-יד), וכמובן בביצוע הכולל (שם, טז). (פ' תצוה תשנ"ד)
		וקשה לומר שהכתוב מזכיר את המכנסיים פחות מן השאר, מכיון שכבר הזכירם לפחות במשתמע למעלה (כ, כג), שהרי אם זה נקרא איזכור, יש לשאול, מה ראה הכתוב להפרידם מן היתר. (פ' תצוה תשנ"ד) וראה מש"כ למעלה (פסוק ד).
@11כט	@22א	<b>רש"י ד"ה לקח, ...אחת של קיחה ואחת של לקיחה. ע"כ.</b> הניחא בציווי ובלשון עתיד, אבל לא ראיתי שורש זה בלשון עבר - קחתי, קחת וכדו'. וצ"ע. (פ' תצוה תשמ"ח)
		רש"י ד"ה פר אחד, לכפר על מעשה העגל וכו'. דומה כי יש להסיק מכאן שרש"י סובר, כי הציווי על הקמת המשכן ניתן אחרי מעשה העגל? (פ' תצוה תשס"ב) וראה מש"כ למעלה (כה, ב)
	@22ב	<b>רש"י ד"ה משחים בשמן, אחר אפייתן מושחן כמין כ"ף יוונית, שהיא עשויה כנו"ן שלנו. ע"כ.</b> וראה דברי המשנה במסכת מנחות (עד ע"ב): "מושחן כמין כי, והשאר נאכלין לכהנים", ובגמרא שם (עה ע"א): "אמר רב כהנא, כמין כי יווני". ור' פנחס קהתי בפירושו מפרש בפשטות - X, כרמב"ם (הלכות כלי המקדש א, ט). וראה גם הציור ברש"י דפו"ר וקצת קשה לפענחו. המעניין בסוגיה זו הוא שאיש אינו מנמק את הצורך להיזקק ללשון היוונית. ולעניות דעתי מכאן ראיה לרמב"ם, שאילו היו מושחין בצורת כ, ח, או ט, או נ, כי אז לא היה צריך להיזקק ליוונית, אבל כדי לציין X אכן צריך להיזקק לשפה זו, שהרי אין אות כזאת בלשון הקודש. מכל מקום לפי רש"י כאן, המשיחה נעשתה בצורת האות נו"ן, אך להלן (פסוק ז ד"ה ומשחת אותו) כתב: אף משיחה זו כמין כ"י, נותן שמן על ראשו ובין ריסי עיניו ומחברן באצבעו. ע"כ. ולזה תתאים יותר כ"ף (הפוכה) או חי"ת.
		וראה רש"י להלן (לו ד"ה ומשחת אתו): ...וכל המשיחות כמין כ"ף יוונית. ע"כ. ומוסיף "שפתי חכמים" (אות פ): ...והוא כצורת נו"ן שלנו. ואם אמנם כן, שוב קשה לי, למה לא יאמר כן תחילה - כנו"ן שלנו, ולא יזקק ללשון יוונית? וכן להלן (ל, כו) בד"ה ומשחת בו. (פ' תצוה תשמ"ז)
		וראה רש"י בספר ויקרא (ב, ד ד"ה וכי תקריב). וראה גם רש"י בספר במדבר (יג, כא ד"ה ממדבר צן וגו'): "הלכו בגבולותיה באורך וברוחב כמין גם", ולכאורה אין זו אלא כ"ף סופית הפוכה, ולשם מה אפוא להיזקק לאות יוונית. (פ' ויקרא ושלח תשמ"ח) וראה "הכתב והקבלה" שאף הוא תמה למה הוזקקו לאות היוונית ולא אמרו כמין נו"ן. וביאר שכוונת רש"י לנו"ן הפוכה, שאינה בלשוננו. וב"צדה לדרך" כתב: ואני אומר שהכל עולה אל מקום אחד, כי הצורה של טי"ת היא צורת נו"ן כפופה כמין כ"ף כפופה, דלכך השתמשו חכמים ז"ל באותיות יווניות כמו כמין כ"י וכן כמין גאם, מפני שאין בנמצא אותה צורה ממש באותיות שלנו, אלא דמיון ודוגמא בעלמא כמו שדייק לשון כמין, כן נראה לי. וראה בירור נרחב ב"תורה שלמה" (מילואים לפרשת תצוה סימן כ עמ' קצד). ורבי דוד חיים קורינאלדי בפירושו "בית דוד" על המשנה (מסכת מידות פ"ג מ"א) כתב: דלא בעי למנקט אותיות הקדושות לצורה. ע"כ. כלומר חז"ל הקפידו שלא להשתמש באותיות הקודש כדי לתאר צורות. (הראני ר' גרשון באס שי')
	@22ה	<b>רש"י ד"ה ואפדת, קשט ותקן החגורה וכו'.</b> ולא ידעתי, מה פירוש "קשט" בהקשר דנן. (פ' תצוה תש"ס)
		ולקחת את הבגדים והלבשת את אהרן את הכתנת וגו'. בכתובים אלה אין מוזכרים המכנסיים שבהם מדובר למעלה (כח, מב), ואף הם חלק מבגדי־הכהונה. מסתבר שאותם לא הלביש משה אלא כל אחד לבש בעצמו, ומטעמי צניעות, וכפי שמשתמע מן הפסוקים שם - "ועשה להם מכנסי בד... והיו על אהרן ועל בניו" וגו'. וראה מה שכתבתי למעלה (כח, ד). (פ' תצוה תשמ"ח)
	@22ז	<b>רש"י ד"ה ומשחת אתו, אף משיחה זו כמין כ"י וכו'.</b> למעלה (פסוק ב) דיבר על כמין כ"ף יוונית שהוא כמו נו"ן שלנו, ואילו כאן מדבר בכ"י, בלא לציין את שפת האות, ולא ידעתי מהי. וצריך לבדוק. (פ' תצוה תש"ס)
		צריך לומר כ"י כראשי־תיבות שפירושם - כ"ף יוונית והכל אתי שפיר, אלא שבמנחות (עה ע"א) הלשון הוא "אמר רב כהנא כמין כי יווני", כלומר אין כאן ראשי־תיבות. וראה מה שכתבתי למעלה (פסוק ב). (פ' כי תשא תש"ס)
	@22ט	<b>"וחגרת אתם אבנט אהרן ובניו" וגו'.</b> תמוה שדווקא חגורת האבנט מוזכרת במשותף לאהרן ולבניו, ולא הכתונת ולא המגבעת־המצנפת, וכמובן לא המכנסיים שלבישתם כלל אינה מוזכרת, כמו שכתבתי למעלה (ה-ט). (פ' תצוה תשנ"ח) וכך ב"דעת מקרא" על אתר: בציוויים (למעלה כח, לט-מ) על עשיית הבגדים נזכר האבנט של אהרן לחוד, והאבנטים של בניו לחוד, וכאן, בהלבשת אהרן, לא נזכר האבנט כלל; ובהלבשת האבנטים לבניו נכלל גם אהרן. ואולי יש כאן רמז, שהאבנט הוא החגורה המסמלת את ההכנה לעבודה ואת הזריזות בעבודה. ובזאת חייבים אהרן ובניו להיות שווים ולחגור את האבנטים ביחד, שאין אהרן יכול לעשות את העבודה בלא בניו, ולא בניו בלא אהרן.
		<b>רש"י ד"ה והיתה להם, מילוי ידים זה לכהונת עולם. ע"כ.</b> ראה דבריו היפים של בעל "שפתי חכמים" (אות ר). אלא שפירושו של רש"י קשה, כי כיצד אפשר לומר "והיתה - מילוי ידים..."? ולעניות דעתי אפשר לפרש בפשטות: אחר מילוי כל האמור קודם תהיה להם כהונת עולם (בלא אות־השימוש למ"ד). כלומר הפועל "והיתה" אינו מצריך משלים שיבאר, מה יהיה לכהונת עולם. ולכאורה גם אונקלוס הבין כך: "ותהי להון כהונתא לקיים עלם". (פ' תצוה תשמ"ט)
		<b>רש"י ד"ה יד אהרן ויד בניו, במילוי ופקודת הכהונה. ע"כ.</b> המלה "במילוי" קשה. כיצד אפשר למלא במילוי? (פ' תצוה תשמ"ט) ובדפו"ר הגירסה: במנוי הכהונה.
	@22יד	<b>"...חטאת הוא".</b> קשה לי מה בא ביטוי זה לומר כאן, במקום שדין חטאת זו אינו כדין כל יתר החטאות, וכפי שכבר ציין רש"י. (פ' תצוה תשנ"ט) וראה רמב"ן על אתר.
	@22יז	רש"י ד"ה על נתחיו, עם נתחיו, מוסף על שאר הנתחים. ע"כ. ורש"י מפרש כן משום שחסר המושא של "ונתת", כלומר תתן את קרבו וכרעיו עם יתר הנתחים (שאינם טעונים רחיצה). ומסתבר שכך גם צריך לפרש באשר לסיפא דקרא - "ועל ראשו", דהיינו - עם ראשו. (פ' תצוה תשמ"ז) וכן ברא"ם.
	@22כ	רש"י ד"ה בהן ידם, הגודל (האגודל), ובפרק האמצעי (מכילתא צו א, כא). ע"כ. קצת קשה, שהרי לבהן שלנו רק שני חלקים, וממילא אין אמצעי. וצריך אפוא לומר שהכוונה לחלק השני, להבדיל מן החלק השלישי המחובר ליד ואינו ניכר אפוא לעין. (פ' תצוה תשמ"ח)
	@22כב	רש"י ד"ה החלב, זה חלב הדקים או הקיבה. ע"כ. וראה הערה 77 בחומש "תורת חיים" מראה מקום - מחלוקת רבי עקיבא ורבי ישמעאל בתורת כהנים פי"ד ("את כל החלב אשר על הקרב" - ויקרא ג, ג - רבי ישמעאל אומר: להביא את החלב שעל הקיבה. רבי עקיבא אומר: להביא את החלב שעל הדקים). דומה שצורה זו של הבאת שתי שיטות במחלוקת תנאים היא נדירה אצל רש"י, ולכאורה גם זה נושא למחקר. (פ' תצוה תשס"ג) ובדפו"ר הגירסה: זה חלב הדקין והקיבה. כלומר שני החלבים בכלל "החלב". וראה "יוסף הלל" שגירסה זו עדיפה, שכן גם לפי רבי עקיבא יש חלב הקיבה שהוא אסור מן התורה.
		רש"י ד"ה והאליה, ...שנאמר "לעמת העצה יסירנה" (ויקרא ג, ט), מקום שהכליות יועצות. ע"כ. זו הפעם הראשונה שנתתי לבי לביטוי "כליות יועצות". במה הן יועצות? (ראה חולין יא ע"א). ושאלתי את ידידי ר' אברהם רון שי', והיתה זו הפעם הראשונה גם אצלו ששם לב לקושי. אחר כך טלפן לי וציין את מראה המקום - ברכות סא ע"א, שם מובאת ברייתא בזו הלשון: תנו רבנן: כליות - יועצות, לב - מבין, לשון - מחתך (את הדיבור), פה - גומר (מוציא את הדיבור), וֵשט - מכניס ומוציא מיני מאכל, קנה - מוציא קול, ריאה - שואבת כל מיני משקין, כבד - כועס, מרה - זורקת בו (בכבד) טיפה ומניחתו (מרגיעה אותו מכעסו) וכו'. ועדיין קשה. (פ' תצוה תשנ"ה) על שאלה זו השיב נתנאל שי': תפקידן של הכליות לסנן את הדם ולהפריש את הרעלים מן הגוף. הרופאים הנפרולוגים האמונים על הטיפול במחלות הכליה לא מפסיקים להלל את הכליה שהיא לדעתם האיבר הכי חכם בגוף - "הלב - הוא משאבה. הכליה - חכמה!", וודאי שיש קשר גדול בין היכולת להבדיל בין טוב לרע ליכולת לתת עצה טובה. ועוד: הכליות הן איבר זוגי. היועצים במקרים רבים היו שניים לפחות, וכך יכלו לתת חוות דעת מכיוונים שונים. וראה דברי רבי יהודה הלוי בספר הכוזרי (ד, כה), ודברי רבי אליהו אליעזר דסלר בספרו "מכתב מאליהו" (ח"ב עמ' 36).
		רש"י ד"ה כי איל מלאים הוא, שְלָמִים, לשון שְלֵמוּת... מגיד הכתוב שהמלואים שְלָמִים, שמשימים שלום למזבח וכו'. כך צריך לנקד, ויש כאן שני פירושים שונים: (א) לשון שלמות. (ב) המלואים משימים שלום. וקצת תמוה שאין רש"י מבליט את השוני קצת יותר. ובאשר למקורו של רש"י, ראה "לפשוטו של רש"י" על אתר. (פ' תצוה תשמ"ט)
	@22כג	<b>רש"י ד"ה ורקיק, ...ומזה לא היה למשה למנה אלא חזה בלבד. ע"כ.</b> כלומר בניגוד לחלות שבקרבן תודה (ויקרא ז, יב-יג) או בקרבן נזיר (במדבר ו, יג-יד) בהם מכין בעל הקרבן ארבעים חלות (עשר מכל מין), ותורם אחת מכל מין ונותן לכהן, כאן החלה הנתרמת מתוך העשר נקטרת על המזבח. (פ' תצוה תשנ"ג)
	@22כד	רש"י ד"ה על כפי אהרן וגו', שניהם עסוקין בתנופה... ובזה היו אהרן ובניו בעלים, ומשה - כהן. ע"כ. כלומר במקרה זה תפקיד הכהן מוטל ומתבצע על ידי משה. ודברי בעל "שפתי חכמים" (אות ע) אינם נראים. (פ' תצוה תשמ"ט)
		רש"י ד"ה תנופה, מוליך ומביא... מעכבת ומבטלת פרעניות ורוחות רעות, מעלה ומוריד וכו'. כך צריך לגרוס ברש"י ותיבת "תרומה" אינה שייכת לכאן. ובדפו"ר אכן אינה. (פ' תצוה תשמ"ח)
		ואם להשאירה, צריך לשים נקודה לפניה, כלומר: תרומה מעלה ומוריד וכו'. (פ' תצוה תשנ"ט)
	@22כו	<b>רש"י ד"ה תנופה, לשון הולכה והבאה, וינטלי"ר בלע"ז. ע"כ.</b> וקשה לי, למה אין רש"י אומר דברים אלה - גם ביאור המלה וגם תרגומה ללשון לעז - כבר למעלה (בפסוק כד, בסוף ד"ה תנופה)? (פ' תצוה תשמ"ז) הערת ר' חזקי פוקס שי': שמא ביקש רש"י לבאר את המושגים 'תנופה' (לשון הולכה והבאה) ו'הרמה' (לשון העלאה והורדה) יחדיו כדי להקל על הלומד, שיקל עליו להבחין בין המושגים. כדי לסמוך את ביאור המושגים ללשון הכתוב, נאלץ רש"י לאחר את ביאורו למושג 'תנופה' עד כאן, סמוך לד"ה "הורם - לשון מעלה ומוריד".
	@22כט	<b>רש"י ד"ה ולמלא בם את ידם, על ידי הבגדים הוא מתלבש בכהונה גדולה. ע"כ.</b> ולכאורה חסר כאן ההמשך - והם, כלומר הבנים, בכהונת הדיוט, שהרי הכתוב מדבר בלשון רבים. וצ"ע. (פ' תצוה תשמ"ט)
	@22ל	רש"י ד"ה תחתיו מבניו, מלמד שאם יש לו לכהן גדול בן ממלא את מקומו, ימנוהו כהן גדול תחתיו (יומא עב ע"ב). גם זה יכול להוות מקור לדברי רמב"ם בהלכה הידועה בדבר מינוי הבן בכל משרה שהאב החזיק בה, ובלבד שהוא ראוי לכך (הלכות מלכים א, ז), אך רמב"ם שם מסיק כך על־פי ספרי מדברים (יז, כ). (פ' תצוה תשנ"ח)
		רש"י ד"ה הכהן תחתיו מבניו, מכאן ראיה וכו'. כל הדיבור קשה, וראה "לפשוטו של רש"י" על אתר המגיע למסקנה שלכאורה זוהי תוספת של אחד התלמידים. אלא שגם תוספת תלמיד רש"י מן הראוי שתהא מובנת. (פ' תצוה תשמ"ט)
		ומכל מקום, בנוסח שלפנינו המלה "ממש" בוודאי מיותרת לגמרי ואף תמוהה, וגם תמוהה הראיה - לפיכך וכו', שהרי לפי פירושו של רש"י צריך לומר שהטעם תביר מושך את התיבה "הכהן" אל הסיפא. (פ' תצוה תש"ס)
		וכך מבואר הדיבור בספר "שערי אהרן" של הרב אהרן רוטר: מלת כהן מתפרשת בשתי אנפין: (א) שם התואר, כמו כהן מדין. (ב) לשון פועל, דהיינו מכהן. אבל אם תפרשהו רק בשם התואר, נמצא שהמקרא חסר, וכאילו כתוב - הכהן אשר יכהן תחתיו, ומסתבר טפי דאין המקרא חסר, לכן כתב רש"י דמכאן ראיה דלשון כהן יש בו עוד משמעות, דהיינו פועל. ולפי זה אין המקרא חסר, רק זהו פירושו: שבעת ימים ילבשם המשרת תחתיו מבניו. עוד הביא רש"י ראיה מהניגון תביר, דידוע דניגון תביר הוא תמיד דבוק לנגון הטפחא, כי אין תביר בלא טפחא, ולכן כתב רש"י, דממה שמוטעם מלת הכהן בתביר ומלת תחתיו בטפחא, דשייכים ודבוקים להדדי, גם מכאן מוכח דכוונת הפסוק דלא להוסיף בקרא כלום, דאם לא כן לא הוה ליה לנקד מלת הכהן ומלת תחתיו בטעמים דשייכים ודבוקים להדדי, כיון דחסר בקרא מלות אשר יכהן, אלא מכאן גם כן ראיה, דמלת כהן פירושה עובד ממש, נמצא דלא חסר בקרא כלום, וזהו שסיים - לפיכך ניגון התביר נמשך לפניו (מה שכתב "לפניו", אין פירושו קודם, אלא מלשון "במנחה ההולכת לפני"), כלומר מלת הכהן נמשכת בתביר לפני מלת תחתיו דהוא בטפחא דשייכים להדדי. ע"כ. וראה "שפתי חכמים" (אות ה). (פ' תצוה תשס"א)
	@22לב	<b>רש"י ד"ה פתח אהל מועד. כל החצר קרוי כן. ע"כ.</b> וראה ניסוח ביאורו למעלה (פסוק יא) - בחצר המשכן שלפני הפתח. ולא ידעתי לשם מה החזרה על ביאור צירוף מילים זה, ואם להביאו, למה באורח שונה. (פ' תצוה תש"ס)
		ואכל אהרן ובניו את בשר האיל ואת הלחם... ואם יותר וגו'. ומן הסתם יוותר, כי כיצד יאכלו חמישה אנשים איל שלם בסעודה אחת?! (פ' תצוה תש"ס) וראה "משך חכמה" לפסוק לד שכתב: לא הזכיר שלא יותירו כמו שצוה בכל הקרבנות, פשוט שלא יוכל אחד לאוכלו, ואכילה כזה לאו מצוה, לכן אין מהנימוס להזהירן על זה.
	@22לד	<b>"...כי קדש הוא".</b> בעוד שלמילים "כי קדש הם" שבפסוק הקודם מעיר רש"י: קדשי קדשים וכו', כלומר מסביר את סיבת איסור האכילה, אינו מסביר כאן מאומה. (פ' תצוה תשס"ג) וכך דרשו חז"ל במסכת פסחים (כד ע"א): תניא, דאמר רבי אלעזר אומר, לא יאכל כי קדש הוא, כל שבקודש פסול - בא הכתוב ליתן לא תעשה על אכילתו.
	@22מ	רש"י ד"ה ונסך, לספלים... ומשם יורד לשיתין במזבח בית עולמים, ובמזבח הנחשת יורד מן המזבח לארץ. ע"כ. וקשה לי, כיצד זה "יורד" היין מן גג המזבח, והרי זה שטוח היה? (פ' תצוה תשס"ב) בבית ראשון גלשו המים והיין מגג המזבח לרצפת העזרה, שם חילחלו לתוך נקב שהיה ברצפה בסמוך למזבח. ובבית שני, חילחלו המים והיין לתוך נקב שהיה בגג המזבח עצמו בין שני הספלים. נקב הנסכים היה עמוק מאוד והגיע עד לתהום, ונקרא "שיתין". למעשה היה זה אותו נקב עצמו בבית ראשון ובבית שני, אלא שהמזבח בבית שני התרחב בארבע אמות בדרום ובמערב, ואותן ארבע אמות 'קלטו' את נקב הנסכים והוא הפך להיות תחת המזבח, ולכן פתח הנקב החל מתוך המזבח עצמו. ראה "שיעורים בספר ויקרא" של ר' אליעזר מרדכי בן־שם (ח"א עמ' עד) וראה רש"י למסכת זבחים (סא ע"ב ד"ה שיתין הוסיפו).
	@22מא	ואת הכבש השני תעשה בין הערבים. לא ידעתי, לשם מה חזרה זו על האמור בסיפא של פסוק לט.
		...תעשה לה וגו'. צריך לומר שמוסב על מנחת הערב, אף כי אינה מוזכרת בשם זה, שֵם ששמור למנחת הבקר, ועליה מוסב "וכנסכה", כדברי ראב"ע. (פ' תצוה תשמ"ט)
	@22מב	<b>רש"י ד"ה תמיד, מיום אל יום וכו'.</b> ראה מה שכתבתי למעלה (כז, כ; כח, ל). (פ' תצוה תשנ"ט)
		<b>רש"י ד"ה אשר אועד לכם, כשאקבע מועד "לדבר אליך שם" וכו'.</b> לשון "לכם" שבפסוק אינו מובן לי, וכן לא מובן לי, כיצד רש"י מתרגם אותה ללשון יחיד בלי שיציין דבר. (פ' תצוה תשנ"ח) להלן (פסוק מג) כותב רש"י: "ונועדתי שמה - אתועד עמם בדבור". מבואר אם־כן שלמרות הפניית הדיבור האלהי אל משה לבדו, מכיוון שבא עבור כלל ישראל, אף הם היו שייכים בהתוועדות הקשורה בו. וראה ראב"ע על אתר שכתב: "לכם" - לישראל. (הערת ר' חזקי פוקס שי')
@11ל	@22א	<b>"ועשית מזבח מקטר קטרת" וגו'.</b> לכאורה היה מקום ציוויו צריך להיות למעלה, במחציתה הראשונה של פרשת תרומה, יחד עם כל הכלים. וראה רמב"ן על אתר שכבר שאל כך וכן רש"ר הירש. ועתה ראיתי שגם "אור החיים" הק' דן באריכות בשאלה זו, ראה למעלה (כה, ט בסוף). וראה מה שכתבתי להלן (לה, טו). (פ' תצוה תש"ס)
		והנה יש תשובה בדברי הרב המג"ן (רבי משה בן רבי יהונתן גלאנטי, רבה של ירושלים), המובאים בספר "חכמיהן של ד' ערי הקודש" של ד"ר גיורא פוזיילוב שי' שעל עריכתו אני עובד כעת (ראה שם כרך ב, נספח ב עמ' 85 - מקור הדברים בספרו "קרבן חגיגה", הכולל דרשות למועדי השנה, דף נה ע"א). אי"ה יהיה הספר מוכן כשנקרא פ' תצוה בפעם הבאה. (פ' אמור תש"ס)
		והנה הגיעה שבת פרשת תצוה תשס"ב והספר הובטח לי לשבוע הבא. (פ' תצוה תשס"ב) וכך נאמר שם: רבים בתורה ובראשם הרמב"ן ז"ל נתקשו למה פרשת מזבח הקטורת לא נכתבה עם כל הכלים... והקב"ה... האיר עיני... שכוונת תורתנו הקדושה לרמוז לנו דין אחד - שמזבח הקטורת אינו כמזבח העולה, שאם אין מזבח אין מקריבין קרבן ואפילו נפגם (כמו שהובא בזבחים נט ופסקה הרמב"ם ז"ל בהלכות פסולי המוקדשין ג, כב). אך במזבח הקטורת - מזבח הקטורת שנעקר מקטירין קטורת במקומו, דאינו מעכב המזבח (כמובא שם בגמרא)... ואם־כן מה נעמו סדרי תורתנו הקדושה, דלהכי לא נכתב במקומו - להודיענו שאינו מעכב ומקטירין במקומו. ע"כ. ומעין זה בדברי "משך חכמה" על אתר ד"ה ועשית מזבח מקטר קטורת. ור"ע ספורנו כתב (ל, א ד"ה מזבח מקטר קטרת): ...לא הוזכר זה המזבח עם שאר הכלים בפרשת תרומה: (א) כי לא היתה הכוונה בו להשכין האל יתברך בתוכנו, כמו שהיה הענין בשאר הכלים... (ב) גם לא היה עניינו להוריד מראה כבודו בבית, כענין מעשה הקרבנות... אבל היה ענין זה המזבח לכבד את האל יתברך אחרי בואו, לקבל ברצון עבודת עמו בקרבנות הבקר והערב, ולשחר פניו במנחת קטורת, על דרך "הבו לה' כבוד שמו, שאו מנחה ובאו לפניו" (דברי הימים א' טז, כט). וראה דברי ראב"ע (למעלה כה, ב). ורבי אברהם סבע בספרו "צרור המור" כתב: הנה חתם מלאכת המשכן במזבח הקטורת, לפי שהוא הכלי היותר נבחר (זולת הארון שציוה בראשונה), לפי שהוא מכפר ומעשיר ומשמח, כאומרו: "שמן וקטרת ישמח לב" (משלי כז, ט), ותחלת המחשבה סוף המעשה. כי תכלית עשיית המשכן הוא לכפר על מעשה העגל - והתורה היא מכפרת, והקטורת הוא עוצר המגפה ומסלק חרון אף מישראל. וכבר ידעת מאמרם ז"ל - הכל הולך אחר החתום. ולכן חתם כל דברי המשכן במזבח הקטורת, לפי שהוא מקשר כל דברי המשכן... ומזה הטעם בעצמו אנו אומרים הקטורת בכל יום ויום בבקר ובערב אחר כל התפלה. לפי שהקטורת היא חותם הכל וקישור הכל. וחותם התפלה היא הקטורת, שמקשר כל התפלה ועושה ממנה עטרה וקושרה כתר לקונו יתברך. ע"כ. והוסיף הרב איתן שנדורפי שי': בהשמטות ומילואים שבסוף פירוש רמב"ן (מהדורת מוסד הרב קוק עמ' תקעג) מפנה הרב חיים דב שעוועל לספר "קדושת לוי" שם ישנו תירוץ נוסף לקושיה זו. כאן ציוה הקב"ה לעשות את אהרן כהן גדול, ולעשות לו בגדי קודש - בגדי כהונה, ושמא חס וחלילה יהיה קטרוג על זה כאשר היה בסוף מחלוקת קרח על הכהונה של אהרן, לכך ציוה הקב"ה אחר שנמשח אהרן בכהונה לעשות מזבח מקטר קטורת, ועל ידי הקטורת הוברר כי זה הציווי מהקב"ה שאהרן יהיה כהן גדול, כאשר היה באמת בסוף מחלוקת קרח בקטורת. וראה אריכות דברים ב"תורה שלמה" על אתר (אות א).
	@22ב	<b>"...אמה ארכו ואמה רחבו רבוע יהיה" וגו'.</b> שאלני חיים אלישיב שי', לשם מה המלה "רבוע", שהרי היא לכאורה מובנת מאליה. במקום לא ידעתי תשובה והנה יש מעין פסוק זה כבר למעלה (כז, א), במזבח החיצון, שגם שם נראית המלה "רבוע" כמיותרת, ושם מעיר ראב"ע: וטעם רבוע - היות האורך כרוחב, ולכאורה אין זה מיישב את השאלה. רש"ר הירש מפנה אל דברי הגמרא (זבחים סב ע"א): "מדת ארכו ורחבו... אינן מעכבין", אבל ריבוע מעכב, ונראים הדברים. (פ' ויקהל תשס"ג, שבת חתן של אביעד שי' ברמת רחל)
	@22ג	וצפית אתו זהב טהור... זר זהב סביב. שוב אני שואל את עצמי, אימתי נאמר בפרשות אלה: זהב טהור, ואימתי: זהב. בדקתי מתחילת פרשת תרומה עד כאן, ולא מצאתי תשובה, וגם לא מצאתי, מי ישאל. (פ' תצוה תשס"ב) וראה מש"כ למעלה (כה, יא)
	@22ד	דעת זקנים מבעלי התוספות ד"ה על שני צדיו, ...וצריך לומר דהכא לא היו נושאין אותו כי אם שני בני אדם וכו'. ולא ידעתי למה צריך לומר כך, והרי אפשר שישאוהו מבחוץ, כלומר הנושאין שבצד ימין יחזיקו בבד ביד שמאל, והנושאים שבצד שמאל - ביד ימין. ומה שאומר רש"י לגבי הארון (כה, יב) ד"ה פעמתיו אינו שייך לכאן, שהרי כל דינו של הארון שונה - שהיה אסור להסיר את הבדים, וכפי שבעלי התוספות מדגישים (שם, טו). (פ' תצוה תשמ"ט)
		רש"י ד"ה לבתים לבדים, לכל בית תהיה הטבעת לַבָּד. דברי "שפתי חכמים" (אות ט) אינם מובנים. ר' אברהם ברלינר משמיט את תיבת "לכל" שברש"י, ולפי זה רש"י מתכוון לומר - כל טבעת תהיה בית לַבָּד, והוא מציין לדברי רש"י למעלה (כה, כז) כראיה לגרסתו. (פ' תצוה תש"ם)
		ולכאורה היתה הלמ"ד של "לבדים" צריכה להיות פתוחה. (פ' תצוה תשנ"ד)
	@22ז	<b>רש"י ד"ה הנרת, לוצי"ש בלעז, וכן כל נרות האמורות במנורה, חוץ ממקום שנאמר שם "העלאה", שהוא לשון הדלקה. ע"כ.</b> ומסתבר שהכוונה לפסוק הבא, שם משמעות "נר" היא הפתילה שאותה "מעלים" - מדליקים, ולא הבזך ששמין בו את השמן והפתילה. (פ' תצוה תשנ"ג)
	@22יא	כהקדמה לפרשה זו - פרשת שקלים - יפים דברי רש"ר הירש על אתר: הביטוי הסמלי, שבו מביע כל אחד ואחד את התחייבותו לתרום ולעשות, הוא - מחצית השקל. תרומתו של היחיד - אפילו תהא שלמה בתכלית השלמות - מבחינה אובייקטיבית לעולם לא תוכל להיות דבר שלם. פעולתו של יחיד - לעולם אינה אלא מקצת דבר, וכדי שפעולתו תהא שלמה, יש צורך בהתמסרות אחיו במידה שווה. אכן אין היחיד נדרש לעשות דבר בשלמותו: "לא עליך המלאכה לגמור". אבל הוא נדרש לתרום את שלו למען הדבר השלם. ע"כ. אבל מקומה של פרשה זו בתוך הציווי על עשיית הכלים, קשה לי. שכן אם כסף זה שהצטבר במפקד נועד לשמש עבור עבודת הקרבנות שבמשכן, כמשתמע מן האמור לקמן - "ולקחת את כסף הכפרים מאת בני ישראל ונתת אתו על עבדת אהל מועד" (פסוק טז), מקומה בסוף הציווים, ואם לאו, כלומר הכסף נועד לעשיית האדנים, כמצויין להלן (לח, כה-כח), מקומה אי־שם בתחילת פרשת תרומה. (פ' כי תשא תשמ"ט)
	@22יג	רש"י ד"ה זה יתנו, הראה לו כמין מטבע של אש וכו' (תנחומא ט). ודאי שהיה נחוץ להראות בדרך כלשהי את צורת המטבע, שהרי עדיין לא היה לבני ישראל מטבע משלהם כאשר יצאו ממצרים. והנה כבר למעלה (כא, לב) נקבעו להם דינים (ממונות) על־פי שקלים, ומכיון שלפי הגמרא (בכורות מט ע"ב) גם שם מדובר בשקל הקודש, ולכאורה משפטים אלה ניתנו לפני ציווי המשכן ומניין העם הכרוך בו, צריך לשאול, מדוע אין הכתוב מפרט על מהות השקל כבר שם? (פ' כי תשא תשמ"א)
		ולכאורה יש כאן גם קושי טכני שקשה להתעלם ממנו. הנה הציווי דנן ניתן כדי שיתבצע כאן ועכשיו - "זה יתנו" (ואכן נתנו, כפי שמפורט להלן - לח, כה-כו), אך לפי דברי רש"י־המדרש שצריך היה להראות לו למשה את צורת המטבע (כלומר היה זה מטבע מורכב במידת־מה, שאם לא כן, היה אפשר לתארו בדברים), כיצד הטביעו מאות אלפי מטבעות כאלה בתנאי המדבר? (ויקהל־פקודי תשמ"ז)
		ואם תאמר שהשקל היה ידוע להם עוד מימי האבות (בראשית כג, טו), וגם היה מצוי להם (ובוודאי לא מדובר שם בשקל הקודש), לשם מה היה צריך להראות מטבע של אש? (פ' כי תשא תשמ"ח)
		ואם כל הרבותא כאן היא היותו שקל הקודש, היה די בהגדת הערך המוסף של זה, כמובא כאן בפסוק יג. (פ' כי תשא תש"ן)
		וראה רמב"ן על אתר שאכן מדובר במטבע, אך אינו נדרש לקושי הטכני. וראה "דעת מקרא" שמדובר בחתיכות כסף במשקל ידוע, ולפי זה הכל אתי שפיר, אך זה כמובן מנוגד לדברי המדרש הנזכר, שהראהו מטבע של אש. (פ' כי תשא תשנ"ב) וראה דברי רמב"ן בענין השקל בסוף חיבורו לתורה (כמובא בחומש "תורת חיים" על אתר על־פי דפוס רומי ודפוס ליסבון), וכה דבריו: ברכני השם עד כה שזכיתי ובאתי לעכו ומצאתי שם ביד זקני הארץ מטבע כסף מפותח פתוחי חותם - מצדו האחד כעין מקל שקד ומצידו השני כעין צלוחית, ובשני הצדדים סביב כתב מפותח באר היטב. והראו הכתב לכותיים וקראוהו מיד, כי הוא כתב עברי אשר נשאר לכותיים, כמו שמוזכר בסנהדרין (כא ע"ב), וקראו מן הצד האחד 'שקל השקלים', ומן הצד השני 'ירושלים הקדושה'. ואומרים כי הצורות - מקלו של אהרן, שקדיה ופרחיה, והצורה השנית - צנצנת המן. ושקלנו אותו בשולחנות ומשקלו עשרה זהב אסטרילינש, והם חצי האוקיא שהזכירה רבנו שלמה. ע"כ.
		וראה מה שכתבתי למעלה (כא, לב). (פ' כי תשא תש"ס)
		<b>רש"י ד"ה העבר על הפקדים, דרך המונין - מעבירין את הנמנין זה אחר זה וכו'.</b> כל זה יפה ומציאותי, אך כאן רוצה הכתוב דווקא למנוע דרך מנייה זו, על ידי גביית בקע לגולגולת מכל זכר בן כ' ומעלה, והשימוש בדרך המנייה המקובלת תמוה קצת. (פ' כי תשא תשנ"ט) וראה דברי "הכתב והקבלה" על אתר.
		<b>רש"י ד"ה מחצית השקל בשקל הקדש, ...כגון שקלים האמורין בפרשת ערכין (ויקרא כז, ג) ושדה אחוזה (שם שם, טז). ע"כ.</b> והרי פרשות אלו עדיין לא נאמרו לו למשה רבנו ע"ה, ומאידך - היה אפשר להזכיר את השקלים של אברהם אבינו ע"ה, או לפחות אלה המוזכרים בפרשת משפטים? ובאשר לציווי על "מחצית השקל" בדווקא (ולא שקל שלם), ראה דבריו היפים של רש"ר הירש המובאים בראש הפרשה. (פ' כי תשא תשמ"ז)
	@22יד	<b>רש"י ד"ה מבן עשרים שנה ומעלה, למדך כאן שאין פחות מבן עשרים יוצא לצבא ונמנה בכלל אנשים. ע"כ.</b> בדרך כלל בן י"ג נקרא "איש", אבל כאן - רק מבן עשרים, וזאת כדי למעט את פקודי הלויים הנמנים כבר מבן חודש. כלומר הלויים לא נמנו בכלל "אנשים", אלא נמנו בכלל "שומרי משמרת הקדש", כמבואר ב"באר בשדה". (פ' כי תשא תשנ"ח)
	@22טו	רש"י ד"ה לכפר על נפשתיכם, ...דבר אחר, לכפר על נפשתיכם, לפי שרמז להם כאן שלוש תרומות וכו'. והשווה דברי רש"י למעלה, בריש פרשת תרומה (כה, ב ד"ה תקחו את תרומתי), שדבריו כאן משלימים את אלה ששם. (פ' כי תשא תשנ"א)
	@22טז	רש"י ד"ה ונתת אתו על עבדת אהל מועד. קשה לי סופו של דיבור זה באשר לשוויון המספרים של שני המפקדים, כי גם אם נקבל את דברי רש"י ששני המניינים התקיימו באותה השנה (באחד בניסן ולאחר מכן באחד באייר) - ואין סיבה שלא לקבלם - הרי מכל מקום עבר זמן בין שניהם, וזהו העיקר, ובזמן כזה לא ייתכן שלא מתו ולא הגיעו לגיל עשרים ועברו את גיל ששים. (פ' כי תשא תשמ"ט) וכן הקשה רמב"ן על אתר. עיי"ש. וראה רא"ם שאין לתמוה על השוואת המניינים, שהרי נעשו לישראל נסים גדולים היוצאים מנוהג העולם, כמו ירידת המן וכל הנסים שעל־ידי ענני הכבוד, ואילו זה שלא מת אדם, אינו יוצא לגמרי מדרך הטבע. והוסיף הגר"א נבנצל שליט"א: גם על כך שאף אחד לא הגיע לגיל עשרים או עבר את גיל ששים במהלך חצי שנה זו שבין המפקדים, אין לתמוה, שכן לפי רש"י לא קבעו אז את גילו של כל אחד לפי תאריך לידתו, אלא לפי ראש השנה. כיוון שלא חל ראש השנה בין המפקדים, הרי שלא נתווספה שנה לאף אחד. ע"כ.
		דומה שהיה נכון להוסיף לד"ה: "וגו'", שהרי דברי רש"י מוסבים על סיפא דקרא. (פ' כי תשא תשנ"ח)
	@22יח	<b>"ועשית כיור נחשת וכנו נחשת" וגו'.</b> גם מקומו של הכיור בסדר הציווים תמוה, ואין רש"י מעיר מאומה, ודברי ראב"ע אינם מובנים לי. ו"אור החיים" הק' המאריך בדבר מקום ציווי מזבח הזהב אינו מעיר כאן כלום. (פ' כי תשא תשמ"ז) וראה מש"כ למעלה (ריש פרשת תרומה - פרקים כה-כח).
		ומכל מקום קשה, מנין באו מימיו של הכיור בשעת מסעות המדבר? (פ' כי תשא תש"ס) דומה שבאו מימיו מבארה של מרים. וראה דברי ר' זלמן סורוצקין בפירושו "אזניים לתורה" להלן (לח, ח).
	@22יט	<b>רש"י ד"ה את ידיהם ואת רגליהם, ...מניח ידו הימנית... וידו השמאלית... ומקדש. ע"כ.</b> לכאורה היה צריך לומר "ומקדש" אחר "ידו הימנית" וכו', שהרי אי־אפשר להניח שתי הידיים על שתי הרגליים ובו זמנית לקדש. (פ' כי תשא תשנ"ב)
		וראה סדר קידוש ידיים ורגליים אצל ר"ע מברטנורא למסכת זבחים (פ"ב מ"א), זו לשונו: סדר קידוש ידים ורגלים, לא עומד ולא יושב אלא מוטה (פותח את אחד מברזי הכיור והמים שותתים על הרצפה) ומניח ידו הימנית על גבי רגלו הימנית וידו השמאלית על גבי רגלו השמאלית, ומשפשף רגליו בידיו בשעה שהוא מקדש. (פ' כי תשא תשנ"ג)
	@22כ	<b>רש"י ד"ה בבאם וגו', ...או להזות מדם פר כהן המשיח ושעירי עבודה־זרה. ע"כ.</b> רש"י מביא כאן שני סוגי "שרות", שהיו על המזבח הפנימי: (א) דם פר כהן משיח (ראה ויקרא ד, ה-ז). (ב) שעיר הנקרב על חטא עבודה־זרה (במדבר טו, כב). ואמנם אין מפורש בתורה היכן מזים דמו של שעיר זה, אבל למדו זאת חז"ל מפר העלם דבר של ציבור (ויקרא ד, כ) - ראה זבחים (לט ע"ב). וקשה לי, כלום לא היה פשוט יותר לומר: או לצורך כל קרבן הקרב במזבח החיצון? מדוע בחר רש"י דווקא בדוגמאות יוצאות דופן אלה? (פ' כי תשא תשמ"ז) וראה רמב"ם בהלכות מעשה הקרבנות (ה, טז) המונה חמש חטאות שדמן טעון הזאה על מזבח הזהב (חטאות פנימיות). מלבד השתיים המנויות ברש"י ישנם פר העלם דבר של ציבור, פר יום הכפורים ושעיר יום הכפורים. וראה הערה כא ב"לפשוטו של רש"י" על אתר, שרש"י לא הביא את שתי החטאות האחרונות כי רצונו להביא קרבנות של כל השנה, ובאמרו פר כהן המשיח, אפשר שהוא כולל גם פר העלם דבר, שגם בו נאמר (ויקרא ד, טז) "והביא הכהן המשיח".
	@22כג	רש"י ד"ה מחציתו חמשים ומאתים, מחצית הבאתו תהא חמשים ומאתים, נמצא כולו - חמש מאות, כמו שיעור מר דרור. ע"כ. וכך גם לפי טעמי המקרא, וכך גם משמע מן הסיפא - "וקנה בשם חמשים ומאתים" - שאין חובת "מחציתו" מוסבת על מור דרור, כפי שאפשר היה להבין. (פ' כי תשא תשמ"ז)
	@22כד	רש"י ד"ה וקדה, שם שורש עשב, ובלשון חכמים - קציעה. ע"כ. וקצת קשה, למה רש"י אינו אומר בפשטות, כמו במקומות רבים: כתרגומו (וקציעתא). (פ' כי תשא תשמ"ו) הערת הגר"א נבנצל שליט"א: מפני ש"קציעה" שגור בפינו ב"פטום הקטרת".
	@22כט	רש"י ד"ה וקדשת אתם, ...כל משיחת משכן וכהנים ומלכים מתורגם לשון רבוי... ושאר משיחות... לשון ארמית בהן כלשון עברית. ע"כ. הרי לך דוגמא לערנותו של רש"י לדקויות התרגום שלא היתה מביישת בלשן מודרני. מכל מקום קשה, מה בא הדבר ללמדנו, ומה עניינו של רש"י לבאר לשון ארמית. (פ' כי תשא תשמ"ט, תשנ"ט) הערת ר' רפאל בנימין פוזן שי': כוחו הגדול של רש"י כפרשן מתגלה בין היתר בדרך שבה הוא עושה שימוש בארמית: אף על פי שרש"י ידע שהארמית ידועה לקוראיו פחות מן העברית, הוא מצליח לא פעם לפענח משמען של מלים עבריות מתוך התרגום הארמי. כאן תרגם אונקלוס "<b>תִּמְשָׁח</b>" - "<b>תְּרַבֵּי</b>", לשון ריבוי וגדולה. כנגד זאת תרגם "אשר <b>מָשַׁחְתָּ</b> שם מצבה" (בראשית לא, יג) - "<b>דִּמְשַׁחְתָּא</b> תַמָּן". שינוי התרגום התבאר ברש"י כאן כאמור: "כל משיחת משכן וכהנים ומלכים מתורגם לשון רבוי לפי שאין צורך משיחתן אלא לגדולה כי כן יסד המלך שזה חנוך גדולתן. ושאר משיחות, כגון 'רקיקין משוחין' [בפסוק "ורקיקי מצות <b>מְשֻׁחִים</b> בשמן" (שמות כט, ב) - "<b>דִּמְשִׁיחִין</b> בִּמְשָׁח"], "ורֵאשִׁית שְׁמָנִים יִמְשָׁחוּ" (עמוס ו, ו), לשון ארמית בהן כלשון עברית". (אפשר שרש"י בחר במליצת "כי כן יסד המלך" המיוסדת על לשון המגילה - אסתר א, ח - שכן פרשתנו נקראת ברוב השנים בשבת שלאחר פורים). והנה על הפסוק "לְךָ נְתַתִּים לְמָשְׁחָה" (במדבר יח, ח) דרשו חז"ל: אין משחה אלא גדולה שנאמר "זאת משחת אהרן ומשחת בניו" (ספרי במדבר, קיז). ואף־על־פי שבלשון העברית אין קשר בין מָשְׁחָה לבין גְּדוּלָה, הדרשה מיוסדת על הארמית: הן "משחה" הן "גדולה" הן בארמית רְבוּת, השווה: "<b>מָשְׁחָתָם</b>" (שמות מ, טו) - "<b>רְבוּתְהוֹן</b>", "אֶת <b>גָּדְלְךָ</b>" (דברים ג, כד) - "יָת <b>רְבוּתָךְ</b>", וכך מתקשרים שני חלקי הדרש. (על־פי ספר "פרשגן" - ביאור חדש לתרגום אונקלוס - בכתיבה)
	@22לב	<b>רש"י ד"ה לא ייסך... ד"ה על בשר אדם לא ייסך.</b> ושוב רש"י מקדים עסקי לשון - כאן דקדוק - לפירוש המקרא, ושלא כדרכו. ושמא אין כאן שיטה כפי שחשבתי. אבל ראה שני הדיבורים הבאים! (פ' כי תשא תשמ"ט)
		אמנם הרושם הוא שזוהי שיטה, אך אין כאן עקיבות מוחלטת. ושני הדיבורים שבסוף הפסוק - "ובמתכנתו לא תעשו כמהו" ו"ובמתכנתו" יוכיחו. (פ' כי תשא תשנ"ו)
		<b>רש"י ד"ה ובמתכנתו לא תעשו כמהו, ...ואף העשוי במתכונתו של זה, אין הסך ממנו חייב, אלא הרוקחו. ע"כ.</b> והנה בפסוק הבא נאמר במפורש "ואשר יתן ממנו על זר", ולכאורה צריך להבחין בין סיכה המותרת ובין נתינה לצורך כהונה ומלכות שהיא אסורה. (פ' כי תשא תשמ"ט) הערת הגר"א נבנצל שליט"א: נתינה לצורך כהונה ומלכות מן העשוי כמתכונתו אינה אסורה.
	@22לד	<b>רש"י ד"ה נטף, הוא צרי וכו'.</b> דהיינו הצרי שבברייתא במסכת כריתות, ואילו שחלת הוא שורשו של בושם שהוא חָלק כצפורן היד, ומצהיר - ומבריק. (פ' כי תשא תשנ"א, ניר עציון)
		<b>רש"י ד"ה סמים, אחרים. ע"כ.</b> וראה "שפתי חכמים" (אות ס) בדיבור הבא. ומכל מקום קשה לי, מה ראה הכתוב למנות ששה מינים במפורט, ולכלול חמישה במלה אחת? (פ' כי תשא תש"ן)
		מוטב לשאול כך: מדוע שניים ועוד חמישה מינים לא מפורטים, ורק ארבעה מפורטים? הפירוט שרש"י מביא, הוא מן הברייתא הידועה, אך קשה, כיצד זה שרק שני מינים נשארו בשמם המקורי? ולמה אין רש"י מזכיר את הברייתא, עם או בלי מראה מקום? והרי הוא מזכיר אפילו בורית כרשינה שאין כל הכרח להזכיר כאן. על־כל־פנים, נוסחת רש"י היא: 2(X), 1, 1, 1, 5(X), 1 = 11. (פ' כי תשא תשס"ו, ניר עציון) וראה "אזניים לתורה" שכתב: נפלא הדבר, שבקטורת הקבלה מרובה על הכתב, שלא נאמר בתורה מפורש, אלא ד' סממנים, וחז"ל קבלו י"א סממנים. וכן לא נאמר בארבעה אלו אפילו המשקל, ורק בקבלה יש מדה ומשקל לכל י"א הסממנים. ואילו בשמן המשחה נאמר בתורה במפורש המשקל של כל אחד מהבשמים. נראה לי כי טעם הדבר הוא שבשמן המשחה אין כמעט חשש, שמא יעשה מישהו כמתכונתו (אף שהזהירה תורה על זה), שהרי בלא נס, לא יצא מאומה ממרקחת של שמן הין עם העקרים האמורים בתורה, ולפיכך נתפרשו שמותיהם ומשקלם. אבל בקטורת, שבהכנתה אין שום נס, קיים חשש גדול, שאנשים שאינם מהוגנים ילכו ויעשו כמתכונתה, לא רק כדי להריח בה, אלא אפילו לעבודה־זרה. מטעם זה לא רצו בית אבטינס ללמד על מעשה הקטורת (יומא לח ע"א). ולפיכך לא נאמרו בתורה, לא כל הסממנים ולא משקלם, רק נמסרו בעל־פה, ונשארו בסוד מאנשים שאינם מהוגנים. ע"כ.
	@22לח	<b>רש"י ד"ה להריח בה, אבל עושה אתה במתכנתה, משלך, כדי למסרה לצבור. ע"כ.</b> כלומר חיוב הכרת הוא דווקא על עשיית קטורת לעצמו כדי להריח בה, אבל אם עשאה כדי למוסרה לציבור - מותר. ולא ברור לי, לשם מה ימסרה לציבור. וראה רא"ם שהכוונה למוסרה להקדש להקטיר ממנה על המזבח הפנימי בכל יום. וראה "תורה תמימה" לפסוק לז (הערה עב) שכתב: טעם הדבר משום דעיקר האיסור הוא תכלית הדבר שעושין בה להריח להנאתו והוי כמו חלול קדשים, מה שאין כן המוסרה לצבור הוא כבוד קדשים, שמתכבד להוציא מעותיו לצרכי צבור בעבודת קודש. (פ' כי תשא תש"ס)
@11לא	@22ב	<b>"ראה קראתי בשם, בצלאל בן־אורי בן־חור" וגו'.</b> בשמות רבה (מ, א) מבואר כיצד צריך (או לא צריך) לדרוש לפני ציבור, וזו לשון המדרש: אמרו רבנן צריך אדם להיות נוטל משל לומר פרקו או אגדתו או מדרשו בשעה שהוא מבקש לאמרם בצבור, לא יאמר: הואיל שאני יודע ביפה, כשאכנס לדרוש אני אומר. אמר רבי אחא: מן האלהים אתה למד, כשבקש לומר תורה לישראל, אמרה ד' פעמים בינו לבין עצמו עד שלא אמרה לישראל, שנאמר: "אז ראה ויספרה הכינה וגם חקרה" ואחר כך "ויאמר לאדם" (איוב כח, כז-כח), וכן: "וידבר אלהים את כל הדברים האלה", ואחר כך "לאמר" לישראל (שמות כ, א). ע"כ. (פ' כי תשא תשנ"ה) וכך כתב רמב"ם ב"אגרת השמד" (אגרות הרמב"ם עמ' קט, מהדורת הרב קאפח): ...וממה שראוי שתדעהו, שאין ראוי לאדם לדבר ולדרוש באזני העם, עד שיחזור על מה שרצונו לדבר פעם ושתים ושלוש וארבע, וישנן אותו היטב, ואחר־כך ידבר. וכן אמרו עליהם השלום, והביאו ראיה מלשון הכתוב: "אז ראה ויספרה הכינה וגם חקרה" ואחר כך "ויאמר לאדם". זה נאמר על מה שצריך האדם לדבר בפיו, אבל מה שיחוק האדם בידו ויכתבהו על הספר - ראוי לו שיחזור עליו אלף פעמים אילו היה זה אפשר. (הערת ר' חזקי פוקס שי')
		<b>רש"י ד"ה קראתי בשם, לעשות מלאכתי, את בצלאל. ע"כ.</b> כלומר ה' לא קרא את בצלאל בשמו, רק אמר למשה: ראה כי בכל ישראל לא ראיתי לפני איש אחד להיות למלאכה זו זולת בצלאל - "באר מים חיים". (פ' כי תשא תש"ס)
		<b>"...בצלאל בן־אורי בן־חור למטה יהודה".</b> לפי הגמרא (סנהדרין סט ע"ב) - בצלאל נינה של מרים היה, ובן שתיים עשרה היה. וראה "דעת זקנים מבעלי התוספות" שכתב: לכך הזכיר בבצלאל אבי אביו מה שלא הזכיר באהליאב אלא אביו, לפי שחור נהרג על מעשה העגל, והמשכן בא לכפר על מעשה העגל, לכן נזכר כאן במשכן. (פ' כי תשא תשנ"א)
		והנה ה' פעמים מוזכר השם חור בספר שמות (יז, י; כד, יד; לא, ב; לה, ל; לח, כב). רש"י מציינו כבן מרים הן כשהוא מוזכר כשלעצמו (יז, י; כד, יד), הן כשמצויין כסבו של בצלאל (לה, ל). וקשה לי: (א) מדוע אין רש"י אומר גם כאן שחור בנה של מרים היה, כמו שהוא אומר לשני הפסוקים הקודמים. (ב) נראה שראב"ע על אתר יוצא כאן כנגד דברי הגמרא בסנהדרין. ראה גם דבריו למעלה (כד, יד) בפירושו הקצר, שם האריך יותר, וזו לשונו: חור - לא ידענו מי הוא. וכתוב בדברי יחיד (סוטה יא ע"ב ורש"י שם), שהוא בן כלב בן יפונה. וחור אבי אורי שהיה אבי בצלאל, ובעבור שאמר כלב "בן ארבעים שנה אנכי" (יהושע יד, ז). הנה נמצא בצלאל בעשותו המשכן בן שלש עשרה שנים, וזה רחוק מאד וכו'. ולכאורה מניעו הוא הגיל הצעיר של בצלאל, אם אכן בנה של מרים הוא. (פ' ויקהל־פקודי תשנ"ג) וראה שם (כד, יד בפירושו הקצר של ראב"ע) הערה 93 בחומש "תורת חיים" שראב"ע אינו חולק על העקרון המובא בחז"ל שבדורות הראשונים היו מולידים לשמונה שנים, אלא מקשה על ראייתם מפסוקנו. וראה ליקוטים שבחומש "רב פנינים" על אתר, שם כתוב: אמרו רז"ל בסנהדרין כי בשעה שציוה הקב"ה למשה שבצלאל יעשה מלאכת המשכן, היה בן י"ב שנה. והענין שלא היה אפשר בטבע שימצא בישראל שום אדם שיהיה בקי ושלם בשום אומנות בעולם, לפי שישראל היו משועבדים במצרים בעבודת פרך בחומר ולבנים ולא היה ראוי שימצא בהם שום אדם שיהיה בקי בשום מלאכה דקה כי לא ראו אותה ולא אחד בהם שאימן את ידיו בזה, וכל שכן שיהיה בקי ושלם בכל האומנויות כולם - בכסף ובזהב ובנחושת ובחרושת אבן ובחרושת עץ וחושב ורוקם ואורג. הנה זה פלא גדול ושיהיה שלם בחכמה ובתבונה ובדעת. על־כן אחרי ששמע משה מהקב"ה תבנית המשכן ותבנית כל כליו ותבנית הבגדי כהונה ושמן המשחה וקטורת הסמים, התפלא משה מי יהיה העוסק במלאכה זו - את מי יבחר ואת מי יקריב לאלו המלאכות. ופתאום אמר לו הקב"ה: ראה זה הפלא הגדול, שאני קורא הדורות מראש, ועוד מששת ימי בראשית, כאשר עלה במחשבתי שבדור זה ובשנה זו יבנה המשכן, הכנתי תכף שבדור זה יוולד האיש אשר יוכל עשוהו וקראתי שמו בצלאל. יען כי אז, בששת ימי בראשית, היתה נשמתו בצילי - בצל אל. והוכנה נשמתו בכל המעלות שיצטרך למלאכת המשכן. וכל מלאכת המשכן נחקקה מאז בנשמתו. ולזה אמרו במדרש: הראה הקב"ה למשה ספרו של אדם הראשון והיה כתוב שמה ראשי כל הדורות ומעשיהם, וגם בצלאל היה כתוב שמה - שהוא יעשה המשכן. ע"כ. וראה דברי רמב"ן על אתר.
	@22י	<b>רש"י ד"ה ואת בגדי השרד, אומר אני לפי פשוטו... אלו בגדי השרד הם בגדי התכלת והארגמן ותולעת שני האמורים בפרשת מסעות (במדבר ד, ו-יג), "ונתנו עליו בגד תכלת, ונתנו עליו בגד ארגמן, ונתנו עליהם בגד תולעת שני". ונראין דברי, שנאמר (לט, א) "ומן התכלת והארגמן" וכו'.</b> וקשה לי: (א) לא מצאתי לשון "ונתנו עליו בגד תכלת" וכו' בכל פרק ד שבבמדבר, אלא "ונתנו אל בגד תכלת... ופרשו עליו בגד ארגמן" (שם, יב-יג). (ב) למה אין רש"י מביא ראייתו מן הכתוב להלן (לה, יט), והרי שם (ד"ה בגדי השרד) כל העניין פשוט לו. וראה גם דברי רש"י להלן (לט, א) ד"ה ומן התכלת וגו'. (פ' ויקהל־פקודי תשמ"ז) ולפי נוסח דברי רש"י שבחומש "תורת חיים" אתי שפיר. (הערת ר' זאב נוימן שי')
		ואולם ראה דברי רבי חמא בר חנינא (יומא עב ע"א): מאי דכתיב "בגדי השרד לשרת בקדש" - אלמלא בגדי כהונה, לא נשתייר משונאיהן של ישראל שריד ופליט. ע"כ. ברור הוא שרבי חמא בר חנינא מפרש "בגדי השרד" כבגדי כהונה, אף־על־פי שקשה להבין כן לפי פשוטו של מקרא זה. (פ' ויקהל־פקודי תשמ"ח) וראה דברי רמב"ן על אתר המקשה על דברי רש"י ומוכיח כדברי חז"ל אלו.
	@22יב	בין הציווי הנראה כחותם את פרשות מלאכת המשכן (לא, א-יא) לבין הסיפור על חטא העגל (לא, יח ואילך) באה מצוות השבת. חז"ל (מכילתא דרבי ישמעאל, ריש ויקהל) מצביעים על קשר הלכתי המחבר בין השבת לבין מלאכת הקמת המשכן: "ויקהל משה" (שמות לה, א) - למה נאמרה פרשה זו? לפי שהוא אומר "ועשו לי מקדש ושכנתי בתוכם" (שמות כה, ח) - שומע אני בין בחול בין בשבת... תלמוד לומר "ויקהל משה... ששת ימים תעשה מלאכה" - בחול ולא בשבת. ע"כ. מתוך עירוב הפרשיות של ציווי השבת ומלאכת הקמת המשכן, למדו חז"ל על האיסור לבנות את המשכן בשבת. יתרה מזאת - מתוך סמיכות הפרשיות למדו חז"ל מהן המלאכות האסורות בשבת, שכן ל"ט אבות המלאכה האסורות בשבת, מבוססות על המלאכות הנצרכות להקמת המשכן. ועדיין יש לעמוד על סדר הפרשיות הכולל יותר (משכן־שבת־עגל־שבת־משכן), שכן לאחר פרשת מעשה העגל, שוב בא ציווי על שמירת השבת (לה, א-ג) ושוב באות פרשות העוסקות במשכן (ויקהל ופקודי).
	@22יג	<b>"אך את שבתתי תשמרו, כי אות הוא".</b> המעבר מלשון רבים ללשון יחיד - "הוא", תמוה מאוד. (פ' כי תשא תשס"ב) וראה דברי "ספר הזכרון".
		<b>רש"י ד"ה אך את שבתתי תשמרו, אף־על־פי שתהיו רדופין וזריזין בזריזות המלאכה וכו'.</b> אכן זריזים היו, שכן הספיקו להכין את המשכן בין י"א בתשרי לראש חודש ניסן, כלומר פחות מששה חודשים: בי"א בתשרי הקהיל משה את העם וציוום על מלאכת המשכן, על שמירת השבת ועל שאר העניינים המוזכרים להלן בפרשות ויקהל ופקודי (רש"י לה, א). בי"ב בתשרי הביאו בני ישראל את נדבות לבם לתרומת המשכן - הכל ביום אחד (רמב"ן לו, ג), וביום זה החל משה למנות את בני ישראל (רש"י ל, טז). ובא' בניסן נשלמה מלאכת המשכן (רש"י לג, יא). (פ' כי תשא תשנ"ג) וראה הערת הרב חיים דוב שעוועל על אתר שכתב: ברש"י שברמב"ן "ועשוהו באחד בניסן". וגירסה זו נכונה על־פי המדרשים (עיין במדבר רבה יג, ב) שהמשכן נגמר בכ"ה בכסלו והמתין הקב"ה לחנכו עד חודש ניסן שבו נולדו האבות. לפי זה נוסחת רש"י שברמב"ן "ועשוהו באחד בניסן" כוונתה להקמת המשכן, מה שאין כן לנוסחת רש"י שלפנינו שעשאוהו "עד" אחד בניסן, מבואר שהיו עסוקין בו כל הימים מתשרי עד אחד בניסן (יש לציין שלפי דברי חז"ל שהמשכן נגמר בכ"ה בכסלו, היו ישראל זריזים הרבה יותר, שכן סיימו את המלאכה לאחר כחודשיים וחצי בלבד). (הערת ר' גרשון באס שי')
		שם. ...כל אכין ורקין מעוטין, למעט שבת ממלאכת המשכן. ע"כ. בדרך כלל "אך ממעט" פירושו, שהמלה "אך" העומדת בראש הפסוק מצמצמת את היקף המצוה או הענין שבפסוק. לאמור - לא חל האיסור־הציווי בכל היקפו, אלא חל באופן חלקי. ולפי זה שיעור הכתוב כאן הוא: לא את כל שבתותי תשמרו, אלא יש פעמים ששבת נדחית. אם כן צריך היה לומר שמלאכת המשכן דוחה שבת, אבל רש"י מלמדנו להיפך. כך שואל רמב"ן על דברי רש"י. וראה "צדה לדרך" שכתב: נראה לי שדברים הללו לא יצאו מפה קדוש רש"י, וזה מכמה טעמים... אחר זמן רב שכתבתי את זה, כתב לי הרב ר' מיכל כ"ץ מק"ק טריעסטי, איך שהוא ראה ברש"י של קלף ישן נושן, שלא היה כתוב שם כלל לשון זה ושמחתי כמוצא שלל רב, כי נחני אלהים בדרך אמת. ע"כ. (פ' כי תשא תשנ"ב)
		<b>רש"י ד"ה כי אות הוא ביני וביניכם, אות גדולה היא בינינו שבחרתי בכם וכו'.</b> קצת קשה, למה אין רש"י רוצה לראות "אות" בינו ית' ובין ישראל, כשם שיש ברית בינו ית' ובין ישראל, וכאילו משתדל לנסח את הדבר כאן מעין יחס חד כיווני (אף כי המלה "בינינו" מחלישה רושם זה). (פ' כי תשא תשנ"ב)
	@22יד	<b>"מחלליה מות יומת".</b> לכאורה היה צריך לומר "יומתו" בלשון רבים. וראה שלוש תשובות ב"אור החיים" הק' על אתר. וב"דעת מקרא" ביאר: כל אחד ואחד שמחלל את קדושת השבת עונשו מיתה בידי אדם. (פ' כי תשא תשנ"ה)
		אבל עדיין קשה לשון הרבים שבסיפא - "עמיה" (ולא - עמה). (פ' כי תשא תשס"ד)
		<b>רש"י ד"ה מחלליה, הנוהג בה חול בקדושתה. ע"כ.</b> משום מה בא דיבור זה שמקומו בראש, אחרי שני ד"ה אחרים. (פ' כי תשא תשל"ז) וראה "משכיל לדוד" על אתר.
	@22יז	<b>"ביני ובין בני ישראל אות הוא לעלם" וגו'.</b> ראה מה שכתבתי למעלה (יג ד"ה כי אות הוא ביני וביניכם).
	@22יח	רש"י ד"ה ויתן אל משה וכו'. <b>אין מוקדם ומאוחר בתורה... והוקם באחד בניסן. ע"כ.</b> כאן שבה התורה לסיפור המאורעות הקשורים בעלייתו של משה להר סיני ושהייתו שם ארבעים יום. פסוקים אלו מהווים השלמה לנאמר בסוף פרשת משפטים (כד, יב-יח). ובתווך בא הציווי הארוך על עשיית המשכן (פרשות תרומה, תצוה וריש כי תשא). וקשה לי, בתחילת הדיבור מדבר רש"י בציווי מלאכת המשכן, ואכן מועד הציווי הוא הבעיה, אבל בסופו מוסיף "והוקם באחד בניסן" - תוספת זו, מה מקומה כאן, הרי הבעיה היא במועד הציווי, כאמור, ולא במועד ההקמה? ועוד: עדיין צריך לשאול - מדוע אחרה התורה את המוקדם? (פ' כי תשא תשנ"ט) וראה "גור אריה" כאן שכתב: נראה שזוהי הראיה שהיה ציווי מלאכת המשכן אחר יום הכפורים ולא תאמר דציווי מלאכת המשכן היה קודם שנשברו הלוחות. ולכן אמר "והוקם באחד בניסן", פירוש שדווקא רצה הקב"ה להקימו באחד בניסן, כדכתיב בקרא בהדיא (להלן מ, יז), ואם־כן למה היה הקב"ה מצווה אותם על מלאכת המשכן קודם י"ז בתמוז?! ע"כ. ובאשר לאיחור המוקדם ראה דברי רבנו בחיי המובאים למעלה (כה, ב).
		רש"י ד"ה ככלתו, ...תלמיד חכם צריך להיות בקי בכ"ד ספרים. ע"כ. מה עלתה לה לתביעה זו?! (פ' כי תשא תשמ"ז)
		<b>"באצבע אלהים".</b> תרגום אונקלוס: "באצבעא דה'", ובדומה (להלן לב, טז) "עובדא דה'... כתבא דה'" - ראה רמב"ן בראשית (מו, א) שדן באריכות במנהגו של אונקלוס "להרחיק הגשמות בכל סיפור אשר בתורה". (פ' כי תשא תשנ"ג) הערת ר' רפאל בנימין פוזן שי': כיון שישנן חריגות בסילוק ההגשמה שבתרגום אונקלוס, נתפלגו דעותיהם של המפרשים בהבנת שיטתו. והרי מספר חריגות: מדוע למשל הוצרך לתואר "שכינתא" בתרגום "היש <b>ה'</b> בקרבנו" (שמות יז, ז) - "האית שכינתא <b>דה'</b> ביננא", שאין בו הגשמה כל עיקר? מאידך, כיצד מתיישב תרגום "כתבים <b>באצבע</b> אלהים" (שמות לא, יח; דברים ט, י) - "כתיבין <b>באצבעא</b> דה'", עם סילוק אברי גוף מן הבורא? ומדוע על אף התעקיף הקבוע "אתגלי" המסלק את פועל התנועה "ירד" (כגון "וירד ה' לראת את העיר" (בראשית יא, ה) - "<b>ואתגלי</b> ה' על עובד קרתא"), תרגם כצורתו "אנכי <b>ארד</b> עמך מצרימה" (בראשית מו, ד) - "אנא <b>איחות</b> עמך"?
		אם־כן לא בכל מקרה מסלק אונקלוס ביטויים מגשימים, היש שיטה בדבר? בין הפרשנים מוצאים אנו שלש שיטות בביאור דרכו של תרגום אונקלוס: <b>(א) לפי רס"ג</b> (אמונות ודעות ב, ט. עמ' ק במהדורת הרב קאפח) <b>ורמב"ם</b> (מורה נבוכים א, כז), רק כלל אחד הדריך את אונקלוס - הרחקת ההגשמה. את החריגות בתרגומי ההגשמה ניסו ליישב באמצעות כללים שונים, או בהצעת פתרונות מקומיים. (דומה להם רד"ק בפירושו לספר ירמיה יד, ח. וראה גם דברי ר' נתן אדלר, בעל "נתינה לגר" בהקדמתו הכוללת עמ' 11). <b>(ב) שיטה אחרת היא שיטתו של רמב"ן</b> (בראשית מו, ד) המרבה להקשות על אלו הראשונים (שיטה א) מן החריגים הרבים וגם מטעמים עקרוניים. בעיניו חמורה במיוחד תפיסת הרמב"ם את ה"מימרא", "יקרא" ובפרט ה"שכינתא" כיישויות נבראות ["כבוד נברא"], שאינן מבטאות את עצמות ה'. לדעת רמב"ן יש בכך סתירה למסורת חז"ל ובמיוחד לתפיסת הקבלה הרואה ב"שכינה" ביטוי זהה לעצמותו של הבורא. לפיכך החריגות שבתרגום אונקלוס מבוארות לפי רמב"ן על דרך הנסתר ("אבל הענינים האלה לאונקלוס וליונתן בן עוזיאל, דברים ידועים בקבלה וסודם ליודעי חן" - רמב"ן שם). <b>(ג) השיטה השלישית היא של רבי יצחק עראמה</b> (בראשית שער לא). הוא מסכים לטענות רמב"ן, אך במקום לפתור את הבעיות שבתרגום אונקלוס על דרך הנסתר, הוא מצביע על עיקרון נוסף הפועל בתרגום אונקלוס - כבוד ה'. לפי הצעתו, לא ריחק אונקלוס את <b>כל</b> ביטויי ההגשמה, אלא התחשב גם במשמעות הביטוי המתורגם ובהקשרו בכתוב. רק בביטויים העלולים במיוחד לפגום ברוממות ה' עקף התרגום את לשון ההגשמה. הסבר זה מקובל גם על מהר"ל מפראג (תפארת ישראל פרק לג). (על־פי דברי ר' ר"ב פוזן בספרו "העקיבות התרגומית בתרגום אונקלוס" עמ' 130. עיי"ש)
@11לב	@22א	<b>"כי זה משה האיש... לא ידענו מה היה לו".</b> כאן מנמקים ישראל את בקשתם "עשה לנו אלהים אשר ילכו לפנינו", וכך דורשת הגמרא (שבת פט ע"א) פסוק זה: אמר רבי יהושע בן לוי: מאי דכתיב: "וירא העם כי בשש משה", אל תקרי בושש אלא באו שש. בשעה שעלה משה למרום, אמר להן לישראל: לסוף ארבעים יום בתחילת שש אני בא. לסוף ארבעים יום, בא שטן וערבב את העולם. אמר להן: משה רבכם, היכן הוא? אמרו לו: עלה למרום. אמר להן: באו שש. ולא השגיחו עליו. (אמר להם:) מת. ולא השגיחו עליו. הראה להן דמות מטתו, והיינו דקאמרי ליה לאהרן: "כי זה משה האיש" וגו'. נמצא שהמניע לבקשת העגל היה הצורך בתחליף למנהיגותו של משה. דברי חז"ל אלו מבוארים יותר אצל ריה"ל (כוזרי א, צז), וכה דבריו: העמים כולם בזמן ההוא היו עובדי תמונות, ואילו באו פילוסופים אל חכמי אומה אחת והביאו בפניהם ראיה על אחדות האלוה ועל רבונותו, אי־אפשר היה לחכמים אלו בלא שייחדו תמונה, אליה אפשר לכוון בעבודת האלוה... והנה בני ישראל אף הם הובטח להם כי יוּרד אליהם מעם האלוה דבר מה אשר יראוהו ויכוונו אליו, כשם שכיוונו בצאתם ממצרים, אל עמוד הענן ואל עמוד האש, שהיו מסתכלים בהם ומכבדים אותם ופונים אליהם ומשתחוים נִכְחָם לאלוה יתברך... אולם משה נשאר בהר ארבעים יום... ולבסוף הרגישו אחדים מהם צורך לבקש להם נעבד שיוכלו לפנות אליו... אך גם הם לא כחשו באלהותו של מוציאם מארץ מצרים - הם בקשו רק כי יהיה אתם תמיד נעבד מוחש אליו יוכלו לרמוז מדי ספרם את נפלאות אלהיהם וכו'. ריה"ל מאריך לבאר שלא איוו להם בני ישראל אלהות אחרת ח"ו, אלא חטאת העם היתה אפוא רק בזה שעשו להם תמונה, דבר שנאסר עליהם, ובזה שייחסו כח אלהי לדבר אשר עשו בידיהם ומרצונם, בלי אשר באה על כך מצוות האלוה. אם־כן לא עבודה־זרה ממש היתה כאן, לא בגידה בה', אלא צורך בהמחשת הרעיון האלהי. ע"כ. בדרך זו הלכו אף ראב"ע על אתר ("והנה לכבוד ה' נעשה, על כן בנה אהרן מזבח לפניו והכריז שיזבחו מחר לכבוד ה'") ורמב"ן על אתר ("...אין דרך שיניח אדם מלכו ואלהיו לשריפת אש, הן ישרוף את תועבתם לעיניהם ולא יסקלוהו?!"). לא כן דברי חז"ל במסכת עבודה־זרה (נג ע"ב) המייחסים לבני ישראל עבודה־זרה כפשוטו: "מדפלחו ישראל לעגל, גלו אדעתייהו דניחא להו בעבודה־זרה" (ראה גם תהלים קו, יט-כ ופרקי דרבי אליעזר מה). והנה בשמות רבה (מב, ו) מיוחסים הדברים לערב רב: העם אין כתיב כאן אלא "עמך"... אמר לו הקב"ה: עמך הם... שעד שהיו במצרים אמרתי לך שלא לערב בהם ערב רב! אתה שהיית עניו וכשר אמרת לי: לעולם מקבלים השבים, ואני הייתי יודע מה הם עתידין לעשות. אמרתי לך: לאו, ועשיתי רצונך, והם הם שעשו את העגל, שהיו עובדי עבודת כוכבים והם עשו אותו וגרמו לעמי לחטא. ראה מה כתיב: 'אלה אלהינו' אין כתיב כאן, אלא "אלה אלהיך", שהגרים שעלו עם משה, הם עשאוהו ואמרו לישראל "אלה אלהיך", לכך הקב"ה אמר למשה: "לך רד כי שחת עמך". (השווה "אור החיים" הק' לפסוק ד ו"כלי יקר" על אתר). כלומר הגם שישראל חטאו ועבדו עבודה־זרה ממש, הגורמים לחטא ועושי העגל בפועל היו הגרים הנלווים לעם ישראל. הכיוונים השונים שבדברי חז"ל מביאים לידי ביטוי לכאורה את הכיתות השונות שבעם או שמא את השלבים השונים שהביאו אל החטא. כלומר אנשי ה"ערב רב" היו הגורם המתסיס והמוביל ובערמה ניצלו את ציפייתם הדרוכה של ישראל להשראת השכינה ואף לבשו דמותו של שטן כדי לשכנע את ישראל בטיעונים שונים לבקש תחליף למנהיגותו של משה. והנה נמשכו בני ישראל אחריהם והמירו את כבודם בתבנית שור אוכל עשב (ראה תהלים קו, כ).
		<b>רש"י ד"ה כי זה משה האיש, כמין דמות משה הראה להם השטן וכו'.</b> דרשה זו שמקורה במסכת שבת (פט ע"א), מבוססת כנראה על הכלל שכל לשון "זה" כמראה באצבע. הרי לך תוצאה של "דביקות עקיבה" שהביאה את רש"י לבחור בהבאת דברי חז"ל אלו. (פ' כי תשא תש"ן)
	@22ב	...פרקו נזמי הזהב וגו'. מקובל לדבר בקשר לחטא העגל בסגידה לזהב, אבל מדברי רש"י בספר דברים (א, א ד"ה ודי זהב) עולה - לא שסגדו לו לזהב, אלא שרוב הזהב שבידיהם העבירם על דעתם. ולדברי רש"י להלן (ד ד"ה מסכה) אכן מדובר כאן בכמות עצומה של זהב - קכ"ה קנטרין (גימטריה של מסכה = 3600 ק"ג). (פ' כי תשא תשל"ט, דברים תשמ"ח)
	@22ד	<b>"ויצר אתו בחרט ויעשהו עגל מסכה".</b> ואילו להלן (כד) מספר אהרן "ואשלכהו באש ויצא העגל הזה". וראה שם "שפתי חכמים" (אות פ). וצ"ע. (פ' כי תשא תשמ"ח)
		והנה לפי פירושו הראשון של רש"י כאן, אין זה קשה, שכן לפי פירוש זה יצירה בחרט פירושה שאסף אהרן את הזהב בתוך סודר, קשרו והשליכו באש, ואז "ויצא העגל הזה". כלומר לפי פירוש זה לא אהרן צר את צורת העגל, אלא כך יצא מן האש. ואולי משום כך מביא רש"י פירוש זה, אף כי הוא רחוק מבחינת הלשון, שהרי נאמר "ויעשהו עגל". מכל מקום קשה לפירושו השני של רש"י. (פ' כי תשא תשמ"ט) וראה "משכיל לדוד" שכתב: אף לפירושו השני שברש"י ש"צר יתיה בזיפא", פשיטא שאין הכוונה לומר שצר הזהב ממש בזיפא ועשה העגל, שהרי בתחילה היה לו לכתוב שנתן הנזמים בכור עד שניתכו ונעשו כולם גוף אחד, ואחר כך שייך לומר שצר אותו. אלא המכוון שהיה צר הדפוס והדמות והיה בדעתו להתעכב בעשיית אותו הדפוס אולי יבוא משה, וכשראה שלא בא, השליך הזהב לכור על דעת שאחר כך יצוק אותו בתוך הדפוס לעשותו, ואם היה כן בודאי לא היו נמשכים אחריו, אלא שלא נתקיימה מחשבתו, ומיד כשהשליך לכור באו המכשפים ועשאוהו על־ידי כישוף ויצא בעניין שהיה בו רוח חיים ולכן נמשכו אחריו, וזה מה שכתוב כאן "ולא ידעתי שיצא העגל הזה".
		<b>רש"י ד"ה עגל מסכה, ...ויש אומרים, מיכה היה שם וכו'.</b> ואם כך היה, מה טענה יש כלפי אהרן? ולמה הכתוב מיחסו לאהרן? והרי אלמלא יצא העגל הזה מן האש, היה יכול אהרן להשהות מתן צורה לזהב, וכפי שביקש לעשות בשעת איסוף הזהב, וגם להלן פסוק ה (ד"ה חג לה' מחר). (פ' כי תשא תשנ"ה) ביחס לשאלת חלקו של אהרן בחטא העגל, נחלקו חז"ל והפרשנים: יש המנקים את אהרן מכל רבב ואף משבחים את התנהגותו, ויש הרואים פסול בהתנהגותו. מכל מקום מודים כולם כי לא חטא אהרן בעבודה־זרה ממש. שאלת חלקו של אהרן בחטא העגל מנוסחת היטב בדברי ראב"ע (למעלה פסוק א) שכתב: יש מהקדמונים שאמרו שנהרג חור, והנה אהרן פחד. ויש מי שאומר כי פחד על ישראל אם יהרגוהו, שה' ימיתם כולם. ועל דרך הפשט, אם מעשה העגל עבודה־זרה, למה פחד אהרן שיהרג? והלא מתו אחריו כמה חסידים מישראל, שלא הגיע מעלתם למעלת אהרן בחסידות... ואיך יעשה אהרן פסל, שהמעשה קשה מהשתחויה, והלא אהרן קדוש ה' היה ונביא על ישראל, ומצוות רבות נתנו על ידו עם משה אחיו. והנה יהיה חור טוב ממנו. ואם הוא עשה עבודה־זרה, חייב היה משה להרגו קודם עובדי העגל... ואיך היה אחר כן מכפר על בני ישראל, הוא וזרעו, עד סוף כל הדורות. ע"כ.
		בויקרא רבה (י, ג) מתואר נסיונו של אהרן לדחות את ישראל ולמנוע מהם נפילה בחטא: "וירא אהרן ויבן מזבח לפניו" - מה ראה, אם בונין הם אותו, זה מביא צרור וזה אבן ונמצאת מלאכתם כלה בבת אחת, מתוך שאני בונה אותו אני מתעצל במלאכתי ורבנו משה יורד ומעבירה לעבודה־זרה. ומתוך שאני בונה אותו, אני בונה אותו לשמו של הקב"ה - הדא הוא דכתיב: "ויקרא אהרן ויאמר <b>חג לה'</b> מחר" (שמות לב, ה). חג לעגל מחר - אין כתיב כאן, אלא "חג לה' מחר".
		ריה"ל מרחיב את ההתייחסות, לא רק לאהרן, אלא גם לכל גדולי העם שעמדו מנגד ולא מנעו את החטא. לפי דבריו, מטרת אהרן וסיעתו היתה לברר מי הוא עובד ה' ומי הוא חוטא. כוונתם היתה לנקות את העם מכל הסיגים שהתערו בהם, וכה דבריו (כוזרי א, צז): אשר להתנצלות יחידי הסגולה שסייעו בעשיית הנעבד, אולי היתה כוונתם כי יתברר מי הוא החוטא ומי הוא המאמין, למען יהרג החוטא אשר יעבוד לעגל. ע"כ. על דברים אלו מוסיף ראב"ע (שם): והנה לכבוד ה' נעשה, על כן בנה אהרן מזבח לפניו, והכריז שיזבחו מחר לכבוד ה'. וכן עשו כאשר ציוום... וזהו "אתה ידעת את העם כי ברע הוא" (שמות לב, כב), כי אני לא עשיתי רע להם, כי לא בקשו רק "אשר ילך לפניהם", ולכבוד ה' עשיתיו. רק בעבור שישראל היו מעורבים עם ערב רב, וזהו "כי ברע הוא" ולא אמר רע הוא. וחשבו מעטים מישראל שהיתה עבודה־זרה. ע"כ.
		מאידך, מעיון בפסוקים עולה כי התורה כן מטילה מידה של אחריות על אהרן. בפסוקנו נאמר: "ויקח מידם ויצר אתו בחרט ויעשהו עגל מסכה". ולהלן (פסוק לה) נחתמת פרשת מעשה העגל בפסוק: "ויגף ה' את העם על אשר עשו את העגל, אשר עשה אהרן". אף משה רבנו תמה על מעשה אהרן ושואל: "מה עשה לך העם הזה כי הבאת עליו חטאה גדלה" (להלן פסוק כא. וראה גם פסוק כה). בספר דברים (ט, כ) האשמה כלפי אהרן מפורשת יותר: "ובאהרן התאנף ה' מאד להשמידו" וגו'.
		לכן ישנם מדרשי חז"ל ופרשנים המבקשים לעמוד על הפסול שבהתנהגותו. ריה"ל (שם) מבאר: ואם נחשב להם (לאהרן וסיעתו) דבר זה לעוון, אין זה כי אם בגלל הוציאם מן הכח אל הפועל חטא אשר עד הנה היה רק מחשבה צפונה בלב. בדרך דומה הסביר בעל "כלי יקר" (ויקרא ט, ב) מדוע נצטווה דווקא אהרן להקריב ביום השמיני למילואים עגל בן בקר לחטאת, לעומת העם שנצטווה להביא עגל לעולה ולא לחטאת, וזו לשונו: יש מקשים למה עגל של אהרן בא לחטאת ועגל של ישראל בא לעולה, ואמרו בזה, לפי שבחטא העגל לא חטא אהרן במחשבה, שהרי ודאי לא נתכוון לשם עבודה־זרה כלל, ועיקר חטאו היה במעשה, שעשה העגל בפועל, כמו שכתוב: "ויגף ה' את העם על אשר עשו את העגל אשר עשה אהרן" (שמות לב, לה) - מה תלמוד לומר "אשר עשה אהרן", אלא להורות בא שאהרן לא חטא כי אם בעשיית העגל, ולא במחשבה, ועל כן קרבנו עגל לחטאת המכפר על חטא המעשה, אבל ישראל שחטאו גם במחשבה, כי ודאי לשם עבודה־זרה נתכוונו, על כן קרבנם עגל לעולה הבא על חטא ההרהור. ע"כ. ועיין עוד בדברי ריה"ל (שם) העומד על כך שרוב רובו של העם לא נגרר אחרי החוטאים. עובדה היא שרק שלושת אלפים איש נהרגו בחרב. כמו כן איננו מוצאים הפניית עורף של ה' כלפי ישראל, אדרבה - עמוד האש ועמוד הענן המשיכו ללוות את ישראל, השכינה המשיכה לשרות בתוכם, המן המשיך לרדת, והנבואה - לא רק שלא פסקה, אלא אף התגברה ביניהם. (על־פי "אמוני סגולה - מסע אמוני בשבילי הכוזרי" של א. דהן וש. היימן, עמ' 318)
		ולפי המדרש המובא ב"שפתי חכמים" (אות ר), שהניח ה' למצרים ליטול מילדי היהודים ולתת אותם בחומה, משום שעתידים היו לצאת לתרבות רעה, קשה - הרי אצל ישמעאל למדנו שיש לדון את האדם "באשר הוא שם"! וכך דרש רבי יצחק במסכת ראש השנה (טז ע"ב): אין דנין את האדם אלא לפי מעשיו של אותה שעה, שנאמר "כי שמע אלהים אל קול הנער באשר הוא שם" (בראשית כא, יז). (פ' כי תשא תשנ"ט)
		<b>רש"י ד"ה מסכה, לשון מתכת. דבר אחר קכ"ה קנטרין זהב היו בו וכו'.</b> וקשה לי שהרי אין כאן שני פירושים, כי הרי גם אם אכן נאמר מסכה פי' מתכת, עדיין אפשר קכ"ה קנטרין מתכת זהב היו. חשבתי להיעזר במאמרו היפה של ד"ר אמנון שפירא (האם "דבר אחר" ברש"י מייצג שני פירושים אלטרנטיביים או סימולטניים) ב"פרקי נחמה", אך הוא סוקר שם רק את "דבר אחר" שבפירוש רש"י לספר בראשית. (פ' כי תשא תשנ"ח, תשס"ו) וראה "לבוש האורה" שלא הסתפק רש"י בפירוש הראשון שמסכה לשון מתכת, כי עדיין מלת מסכה מיותרת, שהרי נאמר כבר שאהרן עשה את העגל מנזמי זהב וברור שהיה עשוי מתכת.
		רש"י ד"ה אלה אלהיך,<b> ...מכאן שערב רב שעלו ממצרים... ואחר כך הטעו את ישראל אחריו. ע"כ.</b> וראה "שפתי חכמים" (אות ת), ודבריו יפים. (פ' כי תשא תש"ן)
	@22ה	<b>רש"י ד"ה חג לה' מחר</b>, <b>...ומדרשו בויקרא רבה, דברים הרבה ראה אהרן... ועוד, ראה ואמר וכו'.</b> ותמוה, למה אין כל זה מובא קודם, בד"ה וירא אהרן. (פ' כי תשא תשמ"ח)
		שם. <b>...ראה חור בן אחותו שהיה מוכיחם, והרגוהו. ע"כ.</b> קשה לדעת, על סמך מה נאמרים דברים אלה, וצריך לחבר את כל המקומות שבהם מוזכר חור בתורה והאמור עליו בש"ס ובמדרשים. וראה סוטה (יא ע"ב) - בנה של מרים היה; סנהדרין (סט ע"ב) - בן שמונה הוליד; ויקרא רבה (י, ג) - חור היה נביא; שמות רבה (מח, ג) - חור נתן נפשו על הקב"ה, אמר לו (הקב"ה לחור) חייך, כל בנים היוצאים ממך, אני מגדלם שם טוב בעולם. (פ' ויקהל־פקודי תש"ן) וראה מש"כ למעלה (יז, י).
	@22ו	<b>רש"י ד"ה לצחק, ...אף כאן נהרג חור. ע"כ.</b> וקשה לי, והרי אין זה מעשה הציחוק, שכן חור נהרג ביום הקודם, ואילו פסוקנו מדבר ביום המחרת - "וישכימו ממחרת". (פ' כי תשא תשמ"ז) וראה "רש"י השלם" על אתר (הערה 21) שלעבודה הזרה ולגילוי העריות נתוסף עניין ציחוק נוסף על־ידי שכבר הרגו את חור.
		ומכל מקום קשה לשון "אף כאן נהרג" וכו', מה בא לרבות? (פ' כי תשא תשנ"ז)
	@22ט	<b>"...והנה עם קשה ערף הוא".</b> והנה לפי רש"י למעלה (ז ד"ה שחת עמך) כל הדברים השליליים, לרבות זה, מוסבים לכאורה לא על ישראל כי אם על הערב רב! מכל מקום, לא כך משמע להלן (לג, ג ד"ה כי עם קשה ערף אתה). (פ' כי תשא תש"ס)
	@22י	ועתה הניחה לי... ואעשה אותך לגוי גדול. ויחל משה וגו'. לכאורה זה מרגעי הגדולה המיוחדים של משה רבנו ע"ה. הנה הוא יכול לזכות לכך שעם ה' יהיה מזרעו בלבד, ולא על־פי השערה או מניפולציה כלשהי כי אם על־פי הצעת הקב"ה - והוא מתפלל בעד העם שחטא. (פ' כי תשא תשס"ב)
	@22יב	רש"י ד"ה והנחם, <b>התעשת מחשבה אחרת, להיטיב להם. ד"ה על הרעה, אשר חשבת להם. ע"כ.</b> כלומר 'התעשת' - פירושו שינוי מחשבה, כמו בספר יונה (א, ו) "אולי יתעשת האלהים לנו ולא נאבד". (פ' כי תשא תשנ"ב)
	@22טו	רש"י ד"ה משני עבריהם, <b>היו האותיות נקראות, ומעשה נסים היה (שבת קד ע"א). ע"כ.</b> אין הכוונה שניתן היה לקרוא את הכתב משני הצדדים, אלא האותיות היו חקוקות מצד לצד, והמ"ם־סופית והסמ"ך - בנס היו עומדות, וכדברי רב חסדא במסכת שבת (קד ע"א). ושוב קשה לי, מדוע רש"י (חז"ל) משתדל לגלות כל מיני מעשה נסים בפרשה זו, והרי אפשר להבין את המקראות גם בלעדי זה. ומכל מקום השווה למעלה (ד"ה ויצר אתו בחרט - פסוק ד). (פ' כי תשא תשמ"ז, תשנ"ו)
	@22יז	וישמע יהושע וגו'. והיכן היה עד כה? ראה רש"י למעלה (כד, יג) שכתב: ואומר אני, שהיה התלמיד מלוה לרב עד מקום הגבלת תחומי ההר, שאינו רשאי לילך משם והלאה, ומשם ויעל משה לבדו אל הר האלהים, ויהושע נטה שם אהלו ונתעכב שם כל ארבעים יום, שכן מצינו, כשירד משה (כאן בפסוקנו) "וישמע יהושע את קול העם ברעה", למדנו שלא היה יהושע עמהם. (פ' כי תשא תש"ן)
	@22יח	<b>רש"י ד"ה קול ענות, קול חרופין וגדופין המענין את נפש שומען כשנאמרין לו. ע"כ.</b> ולא ידעתי, מנין לו לרש"י תוספת־השלמה זו לתיבת "ענות", כשם שאיני יודע, מנין לו לאונקלוס לומר: קל דמחייכין. וראה תרגום יונתן בן עוזיאל המתרגם באריכות: קל פלחי פולחנא נוכראה ומגחכן קדמאה. וראה גם ראב"ע ורמב"ן. כלומר כל אחד מוסיף־משלים משלו כהבנתו לשם־הפועל "ענות" שהוא לכאורה ניטרלי, שכן יש "קול ענות גבורה" ויש "קול ענות חלושה". (פ' כי תשא תשנ"ד)
		והנה, מקור דברי רש"י וסיעתו בשמות רבה (מא, א). ובאשר לדברי "דבק טוב" המובאים ב"שפתי חכמים" (אות י* בחומש המאור: דיוקו של רש"י מחמת הנקודה שנשתנה כאן, ונקוד ענות בפת"ח) מאוד אין הם נראים לי, שהרי לכאורה החטף־פתח שבשתי התיבות "ענות" הראשונות הוא משום הסמיכות, מה שאין כן כאן. (פ' כי תשא תש"ס) הערת הרב איתן שנדורפי שי': הדגש בנו"ן מראה שמדובר בפועל מהבנינים הכבדים ואם־כן משמעות המלה כאן היא עינוי, כמו בישעיה (נח, ה): "יום ענות אדם נפשו".
	@22יט	<b>רש"י ד"ה וישלך מידיו וגו'</b>,<b> ...וכל ישראל מומרין, ואתננה להם? (שבת פז ע"א). ע"כ.</b> וקשה לי, והרי להלן (כח) מבורר שלא היו חוטאים אלא "כשלשת אלפי איש", ולא ברור, אם אלה רק מבני ישראל היו או שמא גם מן הערב רב שהשחיתו (ראה דברי רש"י למעלה ד"ה שחת עמך), ולמה אפוא ההגזמה שבהכללה - "וכל ישראל". ואף אם תאמר, כי "ויגף ה' את העם" (לה) התרחש אף הוא אז, והמגיפה הזאת היתה באלה שנותרו, הרי לכאורה היה זה מספר זניח (ראה רש"י שם), שאם לאו, היה הכתוב מפרט, ועל כל פנים ברור שלא ב"כולם" מדובר, ולא "כל ישראל מומרין". (פ' כי תשא תשמ"ז) בדפוס אלקבץ ובדפוסים נוספים אכן השמיטו מלת "כל", וכך גם לשון הגמרא (שבת פז ע"א): "וישראל מומרים".
		ומעין הפרזה זו גם להלן (כב ד"ה כי ברע הוא) "...בדרך רע הם הולכין תמיד" וכו' המושם על ידי רש"י בפי אהרן. (פ' כי תשא תשנ"ב) ואכן בדפוס רומי הושמטה מלת "תמיד", ויש דפוסים בהם הנוסח הוא: "בנסיונות תמיד לפני הקב"ה".
		<b>"וישבר אתם תחת ההר".</b> על טעם השבירה ומשמעותה עמד בעל "משך חכמה" על אתר, וכה דבריו: ...כאשר ראו כי "בושש משה", נפלו מאמונתם ובקשו לעשות להם עגל ולהוריד על הצורה ההיא רוח ממעל ולשפוט על זה כי הוא מרכבה לאלהות והוא המשגיח בעולם השפל, והוא העלם ממצרים... ועל זה צווח משה ככרוכיא: האם תדמו כי אני ענין ואיזו קדושה בלתי מצוות ה', עד כי בהעדר כבודי עשיתם לכם עגל! חלילה, גם אני איש כמוכם, והתורה אינה תלויה בי, ואף אם לא באתי היתה התורה במציאותה בלי שינוי חלילה... ואל תדמו כי המקדש והמשכן המה ענינים קדושים מעצמם, חלילה! השם יתברך שורה בתוך בניו, ואם "המה כאדם עברו ברית" (הושע ו, ז), הוסר מהם כל קדושה, והמה ככלי חול "באו פריצים ויחללוה"... ויותר מזה, הלוחות - "מכתב אלהים" - גם המה אינם קדושים בעצם רק בשבילכם, וכאשר זנתה כלה בתוך חופתה המה נחשבים לנבלי חרש ואין בהם קדושה מצד עצמם, רק בשבילכם שאתם שומרים אותם. סוף דבר: אין שום ענין קדוש בעולם מיוחס לו העבודה והכניעה, ורק השי"ת שמו הוא קדוש במציאותו המחוייבת, ולו נאוה תהילה ועבודה. וכל הקדושות המה מצד ציווי שציוה הבורא...
		וזהו "ויהי כאשר קרב אל המחנה וירא את העגל ומחולות", הבין טעותם, "ויחר אף משה וישלך מידיו את הלוחות", רצונו לומר כי אין שום קדושה וענין אלקי כלל בלעדי מציאות הבורא יתברך שמו. ואם הביא הלוחות, היו כמחליפים עגל בלוח ולא סרו מטעותם. אולם כאשר שבר הלוחות, ראו איך המה לא הגיעו אל מטרת האמונה בה' ותורתו הטהורה. ע"כ.
		ומה היה עם שברי לוחות אלה? ראה דבריהם של רבי מאיר ורבי יהודה במסכת בבא בתרא (יד ע"א). לפי רבי מאיר: נאמר "אשר שברת ושמתם" (דברים י, ב) - מכאן שהלוחות ושברי הלוחות היו מונחים בארון. ורבי יהודה לומד זאת מהאמור בספר מלכים א' (ח, ט) "אין בארון רק שני לחות האבנים אשר הנח שם משה בחרב" - "אין בארון רק" הוא מיעוט אחר מיעוט ולא בא אלא לרבות שברי לוחות המונחים בארון. (פ' אחרי מות־קדושים תשנ"ו)
	@22כ	<b>"...וישרף באש" (את העגל).</b> רק עתה תמהתי על זה, שהרי זהב לא נשרף כי אם נתך, ואחר כך ראיתי שכבר ראב"ע שואל כך, אך תשובתו קצת קשה, וזו לשונו: ויקח את העגל, יש אומרים כי "וישרוף", כמו ויתך באש (שהרי זהב באש הופך לגוש של מתכת ואינו נשרף). ואין צורך, כי יש דבר (חומר כימי) שיושם באש עם הזהב, ומיד ישרף ויהיה שחור, ולעולם לא ישוב זהב. וזה דבר מנוסה ואמת הוא. ע"כ. וראה "דעת מקרא" שמלת "וישרף" באה גם במשמעות של השחתת צורה. והרב עמנואל זרביב שי' (אותו שאלתי בקידוש בבר־המצוה של ישי שפרן שי') ביקש לומר שרצה הכתוב להראות כי משה רבנו ע"ה עשה מעשה המביע את היחס המבטל כלפי צורת העגל, וכששאלתיו שתכלית זו מושגת על ידי הטחינה, השיב שתהליך השריפה מהיר יותר, והטחינה באה רק כדי שיוכל להשקות את ישראל באבקתו של העגל. (פ' כי תשא תשס"ה)
		רש"י ד"ה וישק את בני ישראל, ...אם יש עדים והתראה - בסייף, כמשפט אנשי עיר הנדחת שהן מרובין וכו'. ולא ידעתי, מה בא לשון "שהן מרובין" להוסיף כאן. כלום היות החוטאים מרובים משנה את דרך הענשתם. וראה "שפתי חכמים" (אות מ) שסקילה שייכת ביחיד העובד עבודה־זרה שמיתתו בסקילה, שנאמר: "וסקלתם באבנים ומתו" (דברים יז, ה), אבל אנשי עיר הנדחת, מיתתן בסייף, שנאמר: "הכה תכה את ישבי העיר ההוא לפי חרב" (שם יג, טז). (פ' כי תשא תשנ"ד)
		<b>שם. ...לא עדים ולא התראה - בהדרוקן שבדקום המים וצבו בטניהם. ע"כ.</b> והוא לשון הגמרא (יומא פו ע"ב). מסתבר שהדרוקן זה הוא יוונית (Hidor ביוונית פירושו מים), ואכן מתרגם־מבאר ר' עדין שטיינזלץ שי' - מחלה שבה מתנפח הגוף בשל הצטברות מים בו. (פ' כי תשא תשנ"ה)
	@22כא	<b>"ויאמר משה אל אהרן מה עשה לך העם הזה כי הבאת עליו חטאה גדלה".</b> וקשה לי: הרי ה' אמר לו "עשו", ויש בכך - בהטלת האחריות על הכלל כולו - משום שחרור אהרן מן האחריות לעניין זה, ולמה אפוא מטיל משה את כל האחריות על אהרן? (פ' כי תשא תשמ"ט) וראה מש"כ למעלה (פסוק ד).
	@22כב	רש"י ד"ה כי ברע הוא, <b>בדרך רע הם הולכין תמיד וכו'.</b> לשון "תמיד" זמן קצר כל כך אחר יציאת מצרים הוא תמוה. וראה מה שכתבתי למעלה (פסוק יט). (פ' כי תשא תשנ"ב)
	@22כד	רש"י ד"ה ואמר להם, דבר אחד... והם מהרו וכו'. כלומר, רק אמרתי: למי זהב? והם התפרקו מזהבם, וכאילו נאמר: והתפרקו, ונפלה הו"ו ללמד שמיהרו. כלומר אפילו ו"ו לא הפרידה בין הציווי להתפרקות.
		רש"י ד"ה ואשלכהו באש, ולא ידעתי שיצא העגל הזה, ויצא. ע"כ. וראה מה שכתבתי למעלה (פסוק ד) ד"ה ויצר אתו בחרט. (פ' כי תשא תשנ"ג, בים המלח)
	@22כה	<b>"כי פרע הוא, כי פרעה אהרן".</b> להלן (ויקרא יג, מה) מפרש רש"י "פרוע" - מגודל שער. וראה "שפתי חכמים" להלן (במדבר ח, ז אות ע) בשם "מנחה בלולה", כי עובדי העגל לקו בצרעת כמו שדרשו על הפסוק "כי פרע הוא כי פרעה אהרן", שלמדו גזירה שווה ממה שנאמר לגבי מצורע (ויקרא יג, מה) "וראשו יהיה פרוע". (פ' כי תשא תשנ"ד)
	@22כח	ויפל מן העם ביום ההוא כשלשת אלפי איש. אם אמנם ג' אלפים אלה הם כל אלה שהשתחוו לעגל, וכך צריך להניח, שהרי למה לא ייהרגו כל העוברים, יוצא שבסך הכל סגדו לו לעגל אחד ממאתיים - "חצי עשירית עשירית המחנה" (בלשונו של ראב"ע בהקדמתו לפרקנו), ובגלל מיעוט קטן כזה כל הרעש? (פ' כי תשא תשס"ג, מלון הוד המדבר, ים המלח) ראה דברי ריה"ל המובאים למעלה (פסוק ד סוף ד"ה בחרט). וראה גם דברי הרב ישראל הס בספרו "אמונות" (ח"ב עמ' 115).
	@22כט	<b>"כי איש בבנו ובאחיו" וגו'.</b> מקרא קצר יש כאן, ושיעור הכתוב הוא: כי כל איש ואיש מכם (בני שבט לוי) ימלא את ידו להתחנך בכהונה על־ידי הריגת הקרובים שעבדו את העגל ואף אם מדובר בבנו (כלומר בן בתו הנשואה לישראל, והוא נחשב כבנו) או באחיו (כלומר אחיו מאמו שהוא ישראל, כמבואר ברש"י למעלה פסוק כז). כך ברא"ם. וראה "משכיל לדוד" שאף־על־פי שבציווי המופיע בפסוק טז לא נאמר "בנו", הרי הדבר רמוז במילים "ואיש את קרבו" הכוללים בתוכם כל מין קרבה. (פ' כי תשא תשמ"ט)
	@22לד	רש"י ד"ה וביום פקדי וכו', ...ותמיד תמיד כשאפקד עליהם עוונותיהם וכו'. כפל הלשון תמוה. כלום יש תמיד יותר מתמיד? (פ' כי תשא תשנ"ט) ואכן בדפוס רומי ובדפוסים נוספים גורסים "תמיד" אחד.
	@22לה	<b>"ויגף" וגו'.</b> קשה לי שבדרך כלל מפרט הכתוב, כמה מתו, ואילו כאן סתם ולא פירט. והנה רמב"ן נדרש לשאלה זו ושתי תשובות בדבריו: (א) יתכן שלא מתו במגפה זו בבת אחת, אלא ה' נגפם שימותו קודם זמנם. (ב) התורה לא מנתה כאן כפי שלא מנתה את המתים בתבערה (במדבר יא, א) ובקברות התאוה (שם, לג). ומה שציינה את מספר הנופלים על־ידי בני לוי, זאת משום כבודו של שבט לוי, להודיע שהרגו רבים בעם ולא פחדו מהם, מפני שבטחו על ה'. (פ' כי תשא תשמ"ז)
		<b>"...את העגל אשר עשה אהרן".</b> ואולם ראה למעלה (ד) רש"י ד"ה עגל מסכה - "ויצא העגל" (תנחומא יט). וראה להלן (כד) "ויצא העגל הזה" וראה רש"י "ואשלכהו באש, ולא ידעתי שיצא העגל הזה, ויצא". וחרף כל אלה זה נקרא על שם אהרן? או מוטב לשאול להיפך, כיצד זה חז"ל דורשים לשחרר את אהרן מאשמת העשייה כשיש פסוק מפורש? (פ' כי תשא תשנ"ט) וראה מש"כ למעלה (פסוק ד).
@11לג	@22א	<b>רש"י ד"ה אתה והעם</b>, <b>כאן לא אמר ועמך. ע"כ.</b> רש"י קובע עובדה הנראית לכול, בלא לפרש אותה. ונראה לי שרש"י רוצה להצביע בקביעתו על היענות מסוימת של הקב"ה לדברי משה רבנו ע"ה, ובדומה לדברי "תוספות השלם" (אות ד) שכתב: לא נאמר "עמך" ולא "עמי", אלא "העם", הרי זה חצי פיוס. (פ' כי תשא תש"ן)
	@22ב	רש"י ד"ה וגרשתי את הכנעני וגו', שש אומות הן, והגרגשי עמד ופנה מפניהם מאליו. ע"כ. מקורו בדברי הירושלמי (שביעית פ"ו ה"א): אמר רבי שמואל בר נחמן: שלוש פרסטיגיות שלח יהושע לארץ ישראל עד שלא יכנסו לארץ, מי שהוא רוצה להפנות - יפנה, להשלים - ישלים, לעשות מלחמה - יעשה. גרגשי פינה והאמין לו להקב"ה והלך לו לאפריקי. ע"כ. ורמב"ן (למעלה ג, ח) כתב שארצו של גרגשי לא היתה זבת חלב כשל אחרים ולכן לא הוזכר שמו. עיי"ש וגם בדבריו למעלה (כג, כה). ולפי ראב"ע (כג, כג): הזכיר ששה גויים ולא חשש להזכיר הקטן שבהם. וראה מש"כ למעלה (יג, ה).
	@22ג	כי לא אעלה בקרבך. אונקלוס מתרגם: ארי לא אסליק שכינתי מבינך (כי <b>לא אסלק שכינתי</b> מבינך). לכאורה התרגום הוא היפוכו של הפשט. ר' רפאל בנימין פוזן שי' כתב על זה וישלח לי, כך הבטיח. (פ' כי תשא תשנ"ט, תשס"ו)
		והרי מכתבו של הרב פוזן: זהו אחד מתרגומי אונקלוס הקשים: ה' אומר "כי לא אעלה בקרבך" במשמע לא אַשְׁרֶה שכינתי בתוככם. ומכיון שנאמרה כאן הסתרת פנים היה לו לתרגם "לא אעלה בקרבך" בלשון "אֲסַלֵּיק שְׁכִינְתִּי מִבֵּינָךְ" כתרגום "והסתרתי פני מהם" (דברים לא, יז) - "וַאֲסַלֵּיק שְׁכִינְתִּי מִנְּהוֹן". אבל הוא תרגם "כי <b>לא אעלה</b> בקרבך" - "אֲרֵי <b>לָא אֲסַלֵּיק שְׁכִינְתִּי</b> מִבֵּינָךְ", הפך הפשט! וכן העיר יא"ר, קדמון מפרשיו: "הוא נגד פשט הכתוב ולא כן כתב רש"י". מחמת קושי זה כתב "שדה ארם" כי "מלת <b>לָא</b> [אֲסַלֵּיק] נוספה בלי ספק על־ידי מעתיק הדיוט אשר רצה לדמות הארמי לעברי שכתוב בו לֹא" ולדעתו צריך לגרוס "אֲרֵי אֲסַלֵּיק שְׁכִינְתִּי מִבֵּינָךְ".
		אבל מכיון שבכל הנוסחים מתורגם "לָא אֲסַלֵּיק שְׁכִינְתִּי", ניסו שניים ממפרשי אונקלוס להציע תשובה אחרת: לדעת "נפש הגר" הוקשה לאונקלוס לשון "לא <b>אעלה</b> בקרבך", שהרי שכינה היא בעליונים, אלא שבשעת רצון הקב"ה משרה שכינתו גם בתחתונים. ואם כן כאן שבא לשלול השראת שכינתו בקרב העם, היה לו לומר "לא <b>ארד</b> בקרבך"?
		בדומה כתב גם "לחם ושמלה": מכיון שהשראת שכינה מתוארת כירידה כגון "<b>וירדתי</b> ודברתי עמך שם" (במדבר יא, יז), "<b>וירד</b> ה' על הר סיני" (שמות יט, כ), אם כן כשהקב"ה מאיים שלא ישכון בקרב העם, היה לו לומר "לא <b>ארד</b> בקרבך" ומהו לשון "לא <b>אעלה</b> בקרבך"?
		לדעתם, קושי זה גרם לאונקלוס לפרש "לא אעלה <b>ב</b>קרבך" כבשורת נחמה במשמע "לא אעלה <b>מ</b>קרבך"; שכינתי אכן תהיה שרויה ביניכם. (ומצינו בי"ת במקום מ"ם במקרים נוספים כמו "והנותר <b>ב</b>בשר ו<b>ב</b>לחם באש תשרפו" - ויקרא ח, לב, שמשמעו "מן הבשר ומן הלחם", וכן "<b>ב</b>קדשים לא יאכל" - שם כב, ד).
		ואולם הצעתם קשה משני טעמים: ראשית, אונקלוס מתרגם גם באלה בבי"ת "וּדְיִשְׁתְּאַר <b>בְּ</b>בִסְרָא וּ<b>בְ</b>לַחְמָא", ולא "וּדְיִשְׁתְּאַר <b>מִ</b>בִּסְרָא וּ<b>מִ</b>לַּחְמָא". שנית, אם אכן נתבשרו ששכינה תהיה בתוכם, יקשה ההמשך "וישמע העם את הדבר הרע הזה ויתאבלו" (ד), והרי לפי אונקלוס אין כאן "דבר רע" אלא בשורת נחמה?
		והנה כבר הבחין רבי יצחק עראמה (עקדת יצחק, פרשת ויגש, שער לא) בין שימושי "מימרא" או "שכינתא" בתרגום אונקלוס: שני התארים מציינים את השגחת ה' אלא שלעומת "מימרא" הנאמר ביחס לאדם מסוים או לרגע נתון, "שכינתא" נאמר על ההשגחה המתמדת. לדוגמא, אצל יעקב (אדם מסוים), תרגם "והנה אנכי עמך" (בראשית כח, טו) - "וְהָא <b>מֵימְרִי</b> בְּסַעֲדָּךְ", אבל את הפסוק "היש ה' בקרבנו" (שמות יז, ז) המדבר על ההשגחה המתמדת, תרגם - "הַאִית<b> שְׁכִינְתָא</b> דַּה' בֵּינַנָא".
		השגחה מתמדת זו, יש והיא ניכרת לכל, כגון "ושכנתי בתוכם" (שמות כה, ח) "וְאַשְׁרֵי <b>שְׁכִינְתִי</b> בֵּינֵיהוֹן", אבל כשהחטא גורם, יש שהיא מסולקת חלילה, כגון "והסתרתי פני מהם" (דברים לא, יז) - "וַאֲסַלֵּיק <b>שְׁכִינְתִּי</b> מִנְּהוֹן".
		והנה פסוקנו מנמק את שנאמר לפניו "ושלחתי לפניך מלאך" (פסוק ב); מפני מה ישלח ה' מלאך? משום שה' בכבודו ובעצמו לא יעלה - "לא אעלה בקרבך". מה טעם? שכן "עם קְשֵׁה עֹרֶף אתה, פן אֲכֶלְךָ בדרך" - אם ה' יעלה בקרבם, יש חשש שמא יכלם בדרך.
		בהודעה זו טמונות שתי כוונות: האחת טובה, שהקב"ה ימשיך ללוות אותם באמצעות מלאך, ככתוב "הנה אנכי שלח מלאך לפניך לשמרך בדרך... כי <b>שמי בקרבו</b>" (שמות כג, כ-כא) - "הָא אֲנָא שָׁלַח מַלְאֲכָא קֳדָמָךְ... אֲרֵי <b>בִשְׁמִי מֵימְרֵיהּ</b>". והשניה רעה, שהם עצמם אינם ראויים להשראת שכינה בקרבם. ומכיון שבשורה זו נתקבלה אצל העם בצער, ככתוב "וישמע העם את הדבר הרע הזה ויתאבלו" (ד), חזר הקב"ה ופירש שכוונתו לטובה, שאם הוא עצמו ילך בתוכם, והם עם קשה עורף - עלולים בנקל לחטוא, ואז "רגע אחד <b>אעלה בקרבך</b> וכליתיך" (ה).
		נמצא שלשון "אעלה בקרבך" היא בשורת פורענות ועל פי זה "<b>לא</b> אעלה בקרבך" היא בשורה טובה.
		אונקלוס בקש לפתור לטובה, ולכן פירש על־פי הכוונה הראשונה: בדברי ה' נאמר שהמלאך אשר "שמי בקרבו" יעלה עמכם, וזהו שהטעים "אֲרֵי <b>לָא</b> אֲסַלֵּיק שְׁכִינְתִּי מִבֵּינָךְ". מטעם זה הוצרך לחזור ולפרש שזו טובה היא, שאם לא כן "רגע אחד אעלה בקרבך וכליתיך" (פסוק ה) - "שָׁעָה חֲדָא<b> אֲסַלֵּיק שְׁכִינְתִּי מִבֵּינָךְ</b> וַאֲשֵׁיצֵינָךְ". (מתוך ספר "פרשגן" - ביאור חדש לתרגום אונקלוס - בכתיבה)
	@22ד	<b>רש"י ד"ה איש עדיו</b>, <b>...כתרים שניתנו להם בחורב, כשאמרו נעשה ונשמע. ע"כ.</b> והוא על־פי שבת פח ע"א. ודברי רש"י קשים קצת, שהרי לכאורה מדובר שם בכתרים רוחניים ולא גשמיים, וודאי משמעות הדברים היא כפי שמנסחם ר"ע ספורנו להלן (בפסוק ה): אותה ההכנה הרוחנית הנתונה לך באותו המעמד הנכבד - הורידה מעליך! ע"כ. יתרה מזאת - בפסוק הבא (ה) ישנו ציווי "ועתה הורד עדיך מעליך" - והרי כבר הסירו כתרים שניתנו להם? וראה דברי בעל "שפתי חכמים" שם (אות ח). (פ' כי תשא תש"ן)
		ונראים דברי רמב"ן שעדי הוא תכשיט, ומשהודיע ה' שלא ישרה עוד שכינתו בתוך בני ישראל, אלא יסתפק בשליחת מלאך לפניהם, וגם זה רק עד שיגרש את האומות, אך לאחר שירשו את הארץ אין מובטח להם עוד סיוע זה, הורידו ישראל את התכשיטים מעליהם ונהגו כאבלים.
		בהמשך דבריו מביא רמב"ן את פירושו של אונקלוס: ואונקלוס שתרגם "עדי": תקון זין, דעתו כדברי האומר בשמות רבה (מה, א): "זינאות חגר להם", כלומר שחגר להם הקב"ה בשעת מתן תורה כלי זיין להנצל מכל פגע ומלאך המות... והנה ישראל קבלו עליהם את המיתה ברצון נפשם מפני עונש העגל. וזה ענין תשובה גדולה וחרטה בחטאם. ע"כ. לפי אונקלוס לא היתה כאן הסרת תכשיטים גרידא כביטוי לאבל, אלא היו ישראל מוכנים למות בגלל חטאם, וכדי לבטא זאת, הסירו את כלי הנשק מעליהם. אכן תשובה גדולה היא זו! (פ' כי תשא תשנ"א)
	@22ה	<b>"הורד עדיך מעליך" וגו'.</b> כלומר הסר עדיך. וקשה לי, מה קשר יש בין הסרת העדיים ובין "ואדעה מה אעשה לך", שמפשוטו של כתוב משמע שקשר זה הוא סיבתי, וכלום אין הקב"ה יודע מה לעשות, אף אם לא יסירו עדיים? נראה שלפי רש"י אין שני חלקי המשפט תלויים זה בזה, אלא "ועתה הורד עדיך" הוא עונש חלקי על מעשה העגל, והעונש על יתרת העוון - יודע ה' מה בלבו לעשות - "ואדעה מה אעשה לך". (פ' כי תשא תשנ"ח)
	@22ז	רש"י ד"ה וקרא לו, ...אהל מועד, הוא בית ועד למבקשי תורה. ע"כ. כלומר "אהל מועד" האמור כאן אינו המשכן, אלא "בית ועד למבקשי תורה". וכן הוא בתרגום אונקלוס, שבדרך כלל מתרגם "אהל מועד": משכן זימנא, אבל כאן תרגם "למשכן בית אולפנא" (פ' כי תשא תש"ס)
		<b>רש"י ד"ה כל מבקש ה', מכאן למבקש פני זקן כמקבל פני שכינה. ע"כ.</b> ומקורו במדרש תנחומא (כז). אך קשה לי, מדוע "כמקבל" ולא "כמבקש", שהיה הגיוני וסביר הרבה יותר, כי לא כל מבקש הוא כמקבל. (פ' כי תשא תשמ"ח)
		רש"י ד"ה יצא אל אהל מועד, כמו יוצא; דבר אחר, והיה וכו'. ולא ידעתי למה יש כאן דבר אחר, שהרי פירושו הראשון של רש"י נסוב על לשון עתיד שאינו מתאים ללשון ההווה של "מבקשי", ואילו פירושו השני נסוב על לשון "כל", לרבות מלאכי השרת. (פ' כי תשא תשמ"ט)
		ולכאורה מקומו של דבר אחר זה הוא בסוף הדיבור הקודם. כלומר רש"י מביא פירוש שני ל"כל מבקש ה'". ואכן כך מבואר ב"לפשוטו של רש"י", ושם הוסיף, שדבר אחר זה בא בשל הקושי שבפירוש הראשון, שכן לפי הפירוש הראשון - "מבקשי ה'" אלו מבקשי תורה, ואם־כן צריך היה לכתוב "כל מבקש תורת ה'". וכך אמנם תרגם אונקלוס: כל דתבע אולפן מן קדם ה'. (פ' כי תשא תש"ן)
		ועוד קשה, למה צריך להבין "יצא" כלשון הווה, ומה רע בצורת העתיד. ונראה שבכך ביקש רש"י להמשיך את פירושו למלה "ויקח" שבתחילת הפסוק, שגם בה פירש שמשמעותה הווה. (פ' כי תשא תש"ס)
	@22ט	<b>רש"י ד"ה ודבר עם משה</b>, <b>כמו ומדבר עם משה. ותרגומו ומתמלל עם משה שהוא כבוד שכינה וכו'.</b> כלומר "מְדַבֵּר", בשוא, משמעותו, פונה אליו פנים אל פנים. ו"מִדַבֵּר" (בחיריק), משמעותו, שהשכינה מדברת והשומע שומע. ור' וולף היידנהיים ב"הבנת המקרא" כתב: ואין להקשות: אם־כן מדוע אין אונקלוס מתרגם כל "וידבר ה' אל משה" - מתמלל? כי רק כאן, במקום שהתורה כתבה בלשון המשתמעת כהווה, וכמצב מתמשך, תרגם כך, לציין דרך כבוד כלפי שמיא, אבל במקום שהתורה כתבה בלשון עבר - אין קפידא לתרגם "ומליל". (פ' כי תשא תשנ"ב)
		<b>(יא) רש"י ד"ה ושב אל המחנה</b>,<b> ...והדבר הזה נהג משה מיום הכיפורים עד שהוקם המשכן, ולא יותר וכו'.</b> מחותני ר' שמואל הכהן שי' שאלני, למה הפסיק השימוש באהל־מועד פרטי זה עם הקמת המשכן? ומה ההכרח לומר כן, ושמא אוהל זה היה בית־המדרש שבו לימד משה תורה מה ששמע מפיו ית', קודם לאהרן, אחר לבניו, אחר לזקנים וכו', שהרי להוראה מתמדת זו אין לכאורה מקום במשכן, ולמה אפוא לא נאמר שהוראה זו התנהלה באוהל זה עד סוף ימי המדבר? (פ' כי תשא תשמ"ט) דומה שבמילים "והדבר הזה נהג משה", אין כוונת רש"י למעשה ההוראה ("היה שב משה אל המחנה ומלמד לזקנים מה שלמד"), אלא למה שכתב בראש הדיבור: "ושב אל המחנה - לאחר שנדבר עמו". כלומר יתכן בהחלט שהאוהל המיוחד שהוקדש לשמש כבית מדרש, המשיך לשמש ככזה, אלא שמאז יום הכפורים בו הוקם המשכן החל הדיבור האלהי להתגלות למשה במשכן ה', ולא עוד באוהל הפרטי שהקים משה מחוץ למחנה. (הערת ר' חזקי פוקס שי')
		<b>שם. ...ומדרשו, ודבר ה' וכו'.</b> כלומר "ושב" הוא תוכן דיבורו של ה' אל משה, וזה יפה. (פ' כי תשא תשמ"ט)
	@22יב	<b>רש"י ד"ה ראה אתה וגו'</b>, <b>...ואשר אמרת לי "הנה אנכי שלח מלאך" (שמות כג, כ) וכו'.</b> מסתבר שהכוונה לאמור למעלה (ב), או לפחות למעלה (לב, לד), שכן הפסוק "הנה אנכי שלח מלאך" (כג, כ), נאמר לפני מעשה העגל, ועיקר האמירה על שליחת המלאך היא בפסוק "ושלחתי לפניך מלאך" האמור למעלה (פסוק ב). ואמנם ראיתי ב"שפתי חכמים" (אות ש) שכבר רא"ם עמד על כך, אבל בדפו"ר כמו בחומשים שלנו. (פ' כי תשא תשמ"ז) וראה "גור אריה" שרש"י נקט דווקא פסוק זה שבו נאמר בפירוש שהמלאך הוא העושה הכל, אבל בפסוק "ושלחתי לפניך מלאך" - לא נזכר כלל שמלאך זה יהיה מביא ושומר.
	@22יג	ועתה אם נא מצאתי חן בעיניך... למען אמצא חן בעיניך וגו'. פשוטו של הכתוב קשה. אם כבר מצא חן, מה צריך להודיעו כדי שימצא חן? ופירושו של רש"י אינו מובן לי מספיק. ולפי רא"ם פירוש הפסוק הוא כך: הודיעני נא השכר שאתה נותן למוצאי חן בעיניך, למען אכיר ואדע התועלת של מציאת החן מה היא, ובזה אדע מדת תגמולך למציאת החן שמצאתי בעיניך. (פ' כי תשא תשנ"ט)
		רש"י ד"ה וראה כי עמך הגוי הזה, <b>...ורבותינו דרשוהו במסכת ברכות (ז ע"א), ואני ליישב המקראות על אופניהם ועל סדרם באתי. ע"כ.</b> זה ניסוח יפה במיוחד לדבר שרש"י מביע כמה וכמה פעמים, ועל כן קשים לי כל המקרים הרבים שבהם רש"י מפנה אל דברי חז"ל המפרשים על־פי המופלא. (פ' כי תשא תש"ס)
	@22יד	<b>רש"י ד"ה ויאמר פני ילכו</b>, <b>...אני בעצמי אלך וכו'.</b> ואילו במסכת מגילה (כד ע"ב) מבאר רש"י: פני ילכו - לשון כעס. וצ"ע. (פ' כי תשא תשנ"ג) וראה דברי אהרן ארנד בספר "פירוש רש"י למסכת מגילה" (עמ' 227 הערות 13 ו-16) שם העיר כי כל הדברים בנוגע לכעס ו'פנים' שנמצאים שם ברש"י, אינם נמצאים באף אחד מכתבי היד של פירוש רש"י למסכת מגילה הידועים לנו, אלא אך ורק בדפוס פיזרו, ומשם הועתקו לדפוס ונציה ולשאר הדפוסים. לפיכך מסתבר שתוספות אלו הנן תוספות מאוחרות. עיי"ש. (הערת ר' חזקי פוקס שי')
		ועל כל פנים קשה הפסוק הבא, "אם אין פניך הלכים" וגו', שהרי כבר הבטיחו ית' "פני ילכו". (פ' כי תשא תשנ"ח) וראה "העמק דבר" על אתר.
	@22טז	<b>רש"י ד"ה ובמה יודע אפוא</b>, <b>...ועוד דבר אחר אני שואל ממך, שלא תשרה שכינתך עוד על אומות העולם. ד"ה ונפלינו אני ועמך, ונהיה מובדלים בדבר הזה מכל העם וכו'.</b> וקשה לי, היכן מצינו שה' השרה שכינתו על אומה של עובדי אלילים עד שצריך להתפלל "שלא תשרה שכינתך עוד" וכו'. ועוד יותר קשה עצם המשאלה, למה התנגדות זו להשרות השכינה על עמים אחרים, והרי רש"י עצמו מפרש את הפסוק "שמע ישראל ה'... אחד" (דברים ו, ד) - ה' שהוא אלהינו עתה, ולא אלהי אומות עובדי אלילים, הוא עתיד להיות ה' אחד וכו', כלומר למה מתנגד רש"י להקדמתו של מצב אידיאלי זה? (פ' כי תשא תשמ"ח) וראה דברי הגרא"י קוק בספרו "עין איה" למסכת ברכות (ח"א עמ' 31 אות עב) שכתב: אין בקשה זו משום צרות עין חלילה, אבל טובת מין האנושי. כי הנה הדרכת ישראל על־פי התורה ומצוותיה היא הדרכה נפלאה שהרבה זמנים צריך המין האנושי להתקדם עד שיהיה ראוי לה. כי התכנית המוסרית של תורתנו הקדושה היא גבוהה מאד, על־כן לסוף הימים, כשתמלא הארץ דעה את ה', ישובו הכל לשאוב מבארן של ישראל. אמנם אפשר היה שתחול השפעה אלקית על איזו אומה להדריכה לפי מצבה, אבל אז יאבד העולם את מרכזו ולא יהיה כח המושך אל פסגת השלמות האנושית האצורה בתורת ישראל. על־כן בקש שלא תשרה שכינה כי־אם על ישראל, כדי שיהיה רק עם ישראל מרכז של שלמות העולם, ויגרום דבר זה שתי טובות: האחת - שיתרכז העולם כולו במרכז אחד המביא לידי שלום ואחדות המין האנושי באהבה. והשניה - כי יזכו הכל למעלת ההצלחה הגבוהה שהיא נתונה באוצר תורת חיים של ישראל. ע"כ. וראה שיחות הרצי"ה לספר שמות (עמודים 360, 377). (הערת ר' זאב נוימן שי')
	@22יט	<b>רש"י ד"ה ויאמר אני אעביר</b>, <b>...שאני רוצה וצריך ללמדך סדר תפלה וכו'.</b> ואכן, כאשר משה רבנו ע"ה התפלל כך - במדבר יד, יח - באה התשובה "סלחתי כדברך" (שם שם, כ). אבל צריך לבדוק, למה לא התפלל בדיוק בנוסח האמור כאן (לד, ו-ז). (פ' כי תשא תשמ"ז) וראה מש"כ בספר במדבר (שם).
	@22כב	רש"י ד"ה ושכתי כפי, <b>...ותרגומו ואגין במימרי - כינוי הוא לדרך כבוד של מעלה, שאינו צריך לסוכך עליו בכף ממש. ע"כ.</b> ו"שפתי חכמים" (אות ע) הוסיף: "אלא במאמר יכול להצילו". וראה דברי רש"י להלן (מ, ג ד"ה וסכת) - לשון הגנה. (פ' פקודי תשנ"ב) וראה מש"כ למעלה (פסוק ט).
	@22כג	<b>רש"י ד"ה וראית את אחרי</b>, <b>הראהו קשר של תפילין (ברכות ז ע"א).</b> סיפר לי ידידי ר' יהודה קיל שי' על "כלי יקר" (דברים ו, ד) המבאר את המלה "קשר" לא במובן המקובל של קשר שבתפילה אלא הקשר המחבר בין תפילין שלו ית' לתפיליהן של ישראל, וכאמור, בתפילין של הקב"ה, מה כתוב בהן? "ומי כעמך ישראל גוי אחד בארץ" (דברי הימים א' יז, כא). וראה ראב"ע למעלה (פסוק כא) שכתב: וחכמינו אמרו שהראה לו קשר של תפילין. ודבריהם נכון, רק לא כאשר יפרשוהו חכמי דורנו כמשמעו, כי סוד עמוק הוא. (פ' כי תשא תשנ"ה)
		אך קשה לי שרש"י מדבר כאילו בלשון עבר, והרי הקב"ה מדבר בלשון עתיד! (פ' כי תשא תשנ"ו)
@11לד	@22א	<b>"...שני לחת אבנים כראשנים" וגו'.</b> כלום אפשר לבן תמותה לעשות דבר כמו - כ"ף־הדמיון - שעשהו הקב"ה? והנה הכתוב מעיד "ויפסל שני לחת אבנים כראשנים" (פסוק ד). (פ' כי תשא תשנ"ה) וראה ראב"ע שהכוונה - כמדתם של לוחות ראשונים. וב"דעת סופרים" לפסוק ד כתב: משה הצליח לפסול את הלוחות כדוגמת הראשונות, אף שבודאי היו רק "כראשונות" - דומות להם ולא כמותם ממש.
	@22ג	<b>רש"י ד"ה ואיש לא יעלה עמך</b>, <b>...אין לך יפה מן הצניעות. עכ"ל.</b> הלוחות הראשונים ניתנו בפומבי, שכן נאמר "ועלית אתה ואהרן עמך" (יט, כד) ו"וכל העם ראים את הקולת" (כ, טו), אבל כאן "ואיש לא יעלה עמך" - בהצנע. וכן "ונצבת לי" (פסוק ב), "ויתיצב עמו" (פסוק ה). (פ' כי תשא תשמ"ז)
	@22ה	רש"י ד"ה ויקרא בשם ה',<b> מתרגמינן וקרא בשמא דה'. ע"כ.</b> רא"ם מבאר (ראה "שפתי חכמים" אות ר), שלפי רש"י משה הוא הקורא בשמו של ה'. לדבריו, הדל"ת שאונקלוס מוסיף מוכיחה שהוא מבאר "ה'" כמושא ולא כנושא. ולכאורה מדברי רש"י בפסוק ח - "ושמע קול הקריאה", מסתבר יותר כדברי רשב"ם, ראב"ע ור"ע ספורנו שה' הוא הקורא בשמו. ולפי פירושם, ההמשך - "ויקרא ה' ה'" וגו' (פסוק ו) - הוא הפירוט של הקריאה שבפסוקנו. ואילו לרש"י קשה להבין, מהו טיבה של קריאתו זו של משה. (פ' כי תשא תשמ"ז) וראה "ספר הזכרון" שגורס באונקלוס "בשם ה'" (בלי דל"ת), היינו - כרשב"ם, ראב"ע ור"ע ספורנו. ואף טעמי המקרא מורים כן, שכן ה"טפחא" באה במלת "בשם".
	@22ו	ויעבר ה' על פניו ויקרא וגו'. שלוש עשרה מידות של רחמים, אין לאומרן ביחיד ואין לאומרן בישיבה, וגדול כח הסליחה הטמון בהן. וכך אמרו במסכת ראש השנה (יז ע"ב): אמר רבי יוחנן: אלמלא מקרא כתוב אי אפשר לאומרו, מלמד שנתעטף הקדוש ברוך הוא כשליח צבור, והראה לו למשה סדר תפלה. אמר לו: כל זמן שישראל חוטאין - יעשו לפני כסדר הזה, ואני מוחל להם. "ה' ה'" - אני הוא קודם שיחטא האדם, ואני הוא לאחר שיחטא האדם ויעשה תשובה. "אל רחום וחנון" - אמר רב יהודה: ברית כרותה לשלש עשרה מידות שאינן חוזרות ריקם, שנאמר: "הנה אנכי כרת ברית" (שמות לד, י). וב"עץ יוסף" על ה"עין יעקב" מובאים דברי האלשיך הק' בשם לבנת הספיר: יאמרו לפני כסדר הזה לא נאמר אלא יעשו לפני, שלא באמירה בלבד תלוי הדבר אלא בעשייה. אם עושה אדם מידותיו כמידותיו של הקב"ה עוונותיו נמחלין לו. (פ' כי תשא תשנ"ז)
		<b>"ה' ה'".</b> נחלקו הראשונים (במסכת ראש השנה שם) אם שני השמות הראשונים נמנים כשתי מידות מתוך השלוש עשרה (רש"י, רבנו תם ורא"ש), או שהשם הראשון אינו נמנה על שלוש עשרה מידות (תוספות בשם רבנו נסים ורי"ף כפי שהבינו הר"ן) ושיעור הכתוב: הקב"ה ששמו ה' קרא - ה' אל רחום וחנון וגו'. לדברי אלו האחרונים כוללת מדת "נוצר חסד לאלפים" בתוכה שתי מידות ("מאי דכתיב 'ארך אפים' ולא כתיב ארך אף - ארך אפים לצדיקים ולרשעים").
		<b>רש"י ד"ה ה' ה', מדת רחמים היא, אחת קודם שיחטא, ואחת לאחר שיחטא וישוב. ע"כ.</b> והיא גמרא בראש השנה (יז ע"ב). בדומה לזה שמעתי פעם מפי הרב ישראל מאיר לאו שליט"א לגבי "והסר שטן מלפנינו ומאחרינו" - לפני עשיית המצוה השטן רוצה למנוע, ואחרי עשייתה השטן רוצה שתתרווח על עשייתה ותתגאה בה. (פ' כי תשא תש"ס)
	@22ז	...על בנים ועל בני בנים על שלשים וגו'. לפי זה שילש הוא מה שנקרא בפינו "נין", ובעשרת הדברות (למעלה כ, ה) נאמר: "פקד עון אבת על בנים על שלשים ועל רבעים לשנאי", כלומר שילש הוא נכד. ועל לשון "נין" של ימינו קשה מן האמור אצל אברהם ואבימלך "ולניני ולנכדי" (בראשית כא, כג), כלומר "נין" של התורה אינו אלא בן. (פ' כי תשא תש"ס) וראה דברי רד"ק ותרגומו של אונקלוס לבראשית (שם) וכן רד"ק ומצודת ציון בישעיהו (יד, כב) ומצודת ציון באיוב (יח, יט) - כולם פירשו "נין" - בן.
		רש"י ד"ה לאלפים, עונות - אלו הזדונות, פשעים - אלו המרדים שאדם עושה להכעיס. ע"כ. מקורו של רש"י הוא בגמרא (יומא לו ע"ב), וקשיא טובא: למה אין רש"י מביא ביאור המלה "חטאה" מן הגמרא שם (שגגה)? (פ' כי תשא תשנ"ב) ואכן בדפוס אלקבץ נוסף: וחטאה אלו השגגות. אבל ראה "משכיל לדוד" שכיון שרש"י לא הזכיר "וחטאה אלו השגגות", כמפורש בגמרא, מבואר שאינו מונה "חטאה" כמידה בפני עצמה וכדברי תוספות (ראש השנה יז ע"ב ד"ה שלש).
	@22ט	<b>רש"י ד"ה ילך נא ה' בקרבנו</b>,<b> כמו שהבטחת וכו'.</b> אין לומר שמשה ביקש מה' שילך בקרבנו בגלל שעם קשה עורף הוא. כלומר מלת "כי" שבפסוקנו אינה באה במשמעותה הרגילה (נתינת טעם), אלא משמעותה: אם. ושיעור הכתוב: מאחר ואתה ה' נושא עוון, אינני חושש לבקש שתלך בקרבנו, הואיל ואם נחטא ונהיה קשי עורף - "וסלחת לעונינו". כך ב"לפשוטו של רש"י". ודומים לזה דברי רמב"ן על אתר, אבל ראב"ע מפרש: כי עם קשה ערף הוא - אף־על־פי שעם קשה עורף הוא. (פ' כי תשא תשמ"ז)
		רש"י ד"ה ונחלתנו, <b>...זו היא בקשת "ונפלינו אני ועמך" (לג, טז), שלא תשרה שכינתך על האומות. ע"כ.</b> למה אין רש"י מבין תיבה זו כפשוטה - מתן נחלה לישראל בארץ המובטחת? וכן הוא ביונתן בן עוזיאל על אתר. (פ' כי תשא תשנ"ט)
	@22י	<b>רש"י ד"ה אעשה נפלאות</b>, <b>לשון ונפלינו, שתהיו מובדלים בזו מכל האומות, שלא תשרה שכינתי עליהם. ע"כ.</b> מסתבר שרש"י מפרש כך, לא רק משום כל האמור קודם בנדון, אלא גם משום שאין להצביע על נפלאות - מעשי נסים גדולים יותר - שנעשו אחרי כן. (פ' כי תשא תשמ"ט) וכן כתב רמב"ן למעלה (פסוק ח): ולא יתכן לפרש שיבטיח לעשות עם ישראל עתה נפלאות אשר לא נבראו מקודם בכל הארץ ובכל הגויים, כי לא נעשו להם נפלאות גדולות אחרי זה יותר ממה שנעשה עמהם מתחילה במצרים ועל הים וכו'.
	@22יא	רש"י ד"ה את האמרי וגו', <b>שש אומות יש כאן, כי הגרגשי עמד ופנה מפניהם. ע"כ.</b> ראה מה שכתבתי למעלה (לג, ב). (פ' כי תשא תשמ"ט)
	@22יד	כי לא תשתחוה לאל אחר וגו'. רי"ש רבתי. והיא לעומת דל"ת בפסוק "שמע ישראל... ה' אחד" (דברים ו, ד), להראות מה קטן יכול להיות ההבדל בין "אחד" ו"אחר", וכמה צריך לדייק בעניין זה, כך שמעתי בנעורי מפי מו"ר הרב יונה מרצבך זצ"ל. (פ' כי תשא תשמ"ה)
		וזה עתה מצאתי את הדברים במדרש, במפורש, ראה ויקרא רבה (יט, ב). (פ' תצוה תשמ"ז)
		רעיון זה התכוונתי לומר בסעודת בר המצוה של אביעד שי' (אך לא איסתייעא מילתא) לאחר שורה של קשיים שלא מצאתי מי שנדרש להם. והמסקנה העולה מאלה: (א) מותר וצריך לשאול כל שאלה שהיא, כי לא הבַּישן לָמד. (ב) צריך להשתדל ללמוד ולחפש תשובות, ויפה כאשר אכן מוצאים, אך אפשר לחיות עם שאלות שאין לך תשובה עליהן, ואני מוסמך להעיד על כך. וברכתי לאביעד שי', שידע להעמיק ולדייק ככל האפשר, כמרומז יפה בפרשה זו. יש לקרוא "כי לא תשתחוה לאל אחר", ברי"ש רבתי, ומנגד יש לקרוא "שמע ישראל ה' אלהינו ה' אחד", בדל"ת רבתי, וחלילה לא להחליף ביניהם. וכן שיהיו לו התבונה והכוח והאושר לשלוט בזמנו ולהקדיש ללימוד תורה את הראוי, וכך יעלה במעלות התורה לשמחת כולנו. (פ' כי תשא תשנ"א, בר מצוה של אביעד שי')
		<b>רש"י ד"ה קנא שמו</b>, <b>מקנא להפרע ואינו מוותר ...אוחז בנצחונו ופורע מעוזביו. ע"כ.</b> הרי זו הגדרה שקשה להבין כוונתה. (פ' כי תשא תשמ"ט) וראה "באר מים חיים" שכוונת רש"י לבאר לשון קנאה האמורה כאן, שכן לא שייכת קנאה אצל הקב"ה ח"ו, וודאי לא בעבודה־זרה שאין בה ממשות.
	@22טו	<b>רש"י ד"ה ואכלת מזבחו</b>, <b>כסבור אתה שאין עונש באכילתו, ואני וכו'.</b> וקשה לי איזו סברה היא זו, והרי לכל הפחות תהיה זו אכילה משחיטת נכרי? (פ' כי תשא תשמ"ט) אלא אמרו חז"ל במסכת עבודה־זרה (ח ע"א): תניא רבי ישמעאל אומר: ישראל שבחוצה לארץ - עובדי עבודה־זרה בטהרה הן (כלומר בלא כוונה ואין שמים על לב - רש"י). כיצד? גוי שעשה משתה לבנו וזימן כל היהודים שבעירו - אף־על־פי שאוכלין משלהן, ושותין משלהן, ושמש משלהן עומד לפניהם, מעלה עליהם הכתוב כאילו אכלו מזבחי מתים, שנאמר: "וקרא לך ואכלת מזבחו".
	@22יח	רש"י ד"ה חדש האביב, <b>חודש הביכור שהתבואה מתבכרת בבישולה. ע"כ.</b> האביב הוא אב (ראשון) לכל תבואות השנה. וראה מה שכתבתי למעלה (כג, טו). (פ' כי תשא תשנ"ב)
	@22יט	רש"י ד"ה וכל מקנך תזכר וגו', ...אשר יפטור זכר את רחמה. <b>ע"כ.</b> כלומר כל מקנה הנקבה שלך, אם ילד שור או שה זכרים בכורים, שפתחו את רחם אמם. (פ' כי תשא תשמ"ט)
	@22כ	...בכור בניך תפדה וגו'. והרי זה מדבר בבכור אדם, אחַר שהפסיק מלדבר בו על בכור בהמה ובכור חמור, והרי זה סדר תמוה. ואכן למעלה (יג, ב) הסדר הוא: "קדש לי כל בכור פטר כל רחם בבני ישראל באדם ובבהמה לי הוא". (פ' כי תשא תשנ"ה)
		<b>רש"י ד"ה כל בכור בניך תפדה</b>, <b>חמישה סלעים פדיונו קצוב, שנאמר "ופדויו מבן חדש תפדה" (במדבר יח, טז). ע"כ.</b> ותמיהני למה רש"י מביא את הרישא של הכתוב, בעוד שראיתו היא מהסיפא של פסוק זה - "בערכך כסף חמשת שקלים בשקל הקדש" וגו'. ואולי כתב וגו' וזה הושמט. (פ' כי תשא תשמ"ט)
		אבל כבר בדפו"ר אין. (פ' כי תשא תשנ"ז) ובדפוס אלקבץ: וגו' "חמשה שקלים" וגו'.
	@22כא	<b>רש"י ד"ה בחריש ובקציר תשבת.</b> הקושי בפסוקנו הוא: כלום רק חריש וקציר אסורים בשבת, הרי ל"ט מלאכות אסורות? ולכן פירש רבי עקיבא (במסכת ראש השנה ט ע"א) את סוף הפסוק "בחריש ובקציר תשבת" כמוסב על תחילתו: "ששת ימים תעבד". כלומר גם כאשר מותרת לך כל עבודה, לעתים רק החריש והקציר אסורים, כגון לחרוש בשדה אילן בערב שביעית סמוך לשביעית, או לקצור בשנה השמינית תבואה שגדלה בשביעית. לדעת רבי ישמעאל (שם) "בחריש ובקציר תשבת" מוסב על "וביום השביעי תשבת", ושיעור הכתוב: הקציר אסור בשבת רק אם הוא דומה לחריש, שאינו מצוה, אבל בקציר של מצוה, כאשר ליל ט"ז בניסן, מועד קציר העומר, חל בשבת - הקציר מותר. כך ב"לפשוטו של רש"י". (פ' כי תשא תשנ"ה)
	@22כה	רש"י ד"ה לא תשחט וגו', <b>...אזהרה לשוחט או לזורק או לאחד מבני חבורה. ע"כ.</b> כך למדו במכילתא, שגם הזריקה בלאו, ממה שכתוב "דם זבחי". כלומר אסורה זריקת הדם על המזבח כל עוד החמץ קיים אצל בעל הקרבן. (פ' כי תשא תשס"ב)
	@22כו	לא תבשל גדי בחלב אמו. בשלושת המקומות, דהיינו כאן, למעלה (כג, יט) ובדברים (יד, כא), מתרגם אונקלוס "לא תיכלון בשר בחלב", והרי זה תמוה, וכפי שכבר שאלתי למעלה (כג, יט). (פ' כי תשא תשנ"ח)
		רש"י ד"ה לא תבשל גדי, <b>...אחד לאכילה ואחד להנאה ואחד לאיסור בישול. ע"כ.</b> (חולין קט ע"ב). אך דרשה מעין זו קשה אחר שרש"י אמר קודם (פסוק כג): הרבה מצוות בתורה נאמרו ונכפלו, ויש מהם שלוש פעמים וארבע, לחייב ולענוש על מנין לאוין שבהם ועל מנין עשין שבהם. ע"כ. מנין לי אפוא שכאן לא כך? (פ' כי תשא תשנ"ג) הערת הגר"א נבנצל שליט"א: כך אמרו חז"ל (פסחים כד ע"ב): כל היכא דאיכא למדרש - דרשינן, ולא מוקמינן בלאוי יתירי (בכל מקום שניתן לדרוש את הפסוק לדין חדש - דורשים אותו, ואין מעמידים אותו ללאוים נוספים).
	@22כח	<b>"ויהי שם עם ה' ארבעים יום וארבעים לילה" וגו'.</b> סדר עליותיו של משה רבנו ע"ה כך הוא: למחרת מתן תורה, <b>בז' בסיון</b>, עלה משה אל ה' בחצי היום למשך ארבעים יום וארבעים לילה. <b>בט"ז בתמוז</b> לאחר שש שעות עשו עגל. <b>בי"ז בתמוז</b> ירד משה מן ההר ובידו שני לוחות הברית, ומשראה את העגל ואת המחולות השליך את הלוחות ושברם. למחרת (<b>י"ח בתמוז</b>) שרף משה את העגל ופקד על שבט לוי להכות בחוטאים (שלושת אלפים איש נהרגו על־ידי בני לוי). <b>בי"ט בתמוז</b> עלה משה בשנית למשך ארבעים יום וארבעים לילה (עד <b>כ"ט באב</b>) כדי להתפלל על העם. משירד פסל לוחות שניים ובנה את הארון להניח בו את הלוחות השניים ואת שברי הלוחות הראשונים, כפי שנצטווה. ולמחרת (<b>ל' באב</b>) שוב עלה - בפעם השלישית - ובידו לוחות שניים שפסל יום קודם. במשך ארבעים יום וארבעים לילה אלו הראה ה' למשה את תבנית המשכן וכליו. <b>ובי' בתשרי</b>, יום הכפורים, ירד משה עם לוחות שניים אשר מכתב אלהים חרות עליהם. ביום זה לימד משה תורה לאהרן ולבניו, לזקנים ולכל ישראל. (על־פי רש"י לא, יח; לג, יא). (פ' ויקהל תשנ"ה)
	@22לא	רש"י ד"ה וידבר משה אלהם, ...<b>ולשון הווה הוא כל הענין הזה. ע"כ.</b> לכאורה פירושו - פעולה ממושכת היא זו, שהרי לא נאמר, מה אמר להם משה רבנו ע"ה בהזדמנות זו. (פ' כי תשא תשנ"ח)
	@22לב	<b>רש"י ד"ה ואחרי כן נגשו</b>, <b>...נכנסו כל העם, שנה להם משה פרקם וכו' (עירובין נד ע"ב).</b> לאן נכנסו? והרי לא היה מבנה שיכיל את כולם. יתרה מזו. רש"י־חז"ל - מתעלמים מן הצד הטכני של תיאור זה. כיצד ישמיע משה את דבריו לפני קהל עצום כל כך? (פ' כי תשא תשנ"ח) בהקדמת הרמב"ם למשנה (מהדורת הרב קאפח) כתוב: "ואחר כך נכנסים המון העם כל מבקש ה'", משמע שלא כל הששים רבוא נכנסו, אלא מבקשי ה' בלבד. ואחר כך היו העם מתפזרים ללמד זה לזה מה ששמעו, כמבואר ברמב"ם שם.
		בשתי הפרשות (ויקהל־פקודי) ישנה שוב חזרה על אשר שמענו בפרשות הקודמות (תרומה, תצוה וחלק מכי תשא) הגם שניתן היה להסתפק לכאורה בפסוק בודד: "כאשר צוה ה' את משה כן עשו". לשאלת החזרות המרובות נדרש רמב"ן (להלן לו, ח) באריכות, וכך הוא חותם את דבריו שם: "ועל הכלל: כל זה דרך חבה ודרך מעלה, לומר כי חפץ ה' במלאכה ומזכיר אותה בתורתו פעמים רבות להרבות שכר לעוסקים בה". ועוד: בשתי הפרשות חסרה לעתים קרובות יו"ד הרבים, ולא ידעתי מה משמעות יש ליחס לזה, ועדיין לא ראיתי מעיר. וראה מה שכתבתי להלן (לרש"י לה, כז ד"ה והנשאם הביאו). (פ' ויקהל־פקודי תשנ"ו) באשר ל"חזרות" ראה מאמרה של נחמה ליבוביץ בעיוניה (עמ' 453).
@11לה	@22א	רש"י ד"ה ויקהל משה, למחרת יום הכפורים וכו'. לפי זה נצטווה משה רבנו ע"ה על עשיית המשכן וכליו בשעת מתן תורה, והציווי על הקמתו אינו "תגובה" על חטא העגל (ראה מש"כ למעלה כה, ב). ודברי רשב"ם על אתר, שהתקהלות זו באה בשביל לקחת מכל אחד מחצית השקל ולהזהירם על מלאכת המשכן, קשים: (א) למה הוא מעדיף ליתן סיבה שאינה כתובה, על הכתובה במפורש, והרי הציווי על שמירת שבת מפורש, ואילו גביית מחצית השקל ברוב עם אינו כן? (ב) מניסוחו "וגם להזהירם על מלאכת המשכן" משמע כאילו זו היא טפלה למצוות מחצית השקל, ואינה עיקרן של למעלה מארבע פרשות בתורה. (ג) מה ענין יש לגבות מחצית השקל ברוב עם? מה גם שאין הדבר מתיישב עם דברי הכתוב למעלה (ל, יג) "כל העבר על הפקדים" (מעבירין את הנמנין זה אחר זה - רש"י שם). (פ' ויקהל־פקודי תשנ"ו)
		<b>"ויקהל משה את כל עדת בני ישראל... וביום השביעי יהיה לכם קדש שבת שבתון לה'" וגו'.</b> "אור החיים" הק' (על פסוק א) בד"ה אלה הדברים מביא דברי ילקוט שמעוני (רמז תח), שכתב: רבותינו בעלי אגדה אומרים, מתחלת התורה ועד סופה אין בה פרשה שנאמר בראשה "ויקהל" אלא זאת בלבד. אמר הקב"ה: עשה לך קהלות גדולות ודרוש לפניהם ברבים הלכות שבת, כדי שילמדו ממך דורות הבאים להקהיל קהלות בכל שבת ושבת וכו'. משהתקהלה המשפחה לכבוד שבת החתן של אביעד שי' ובקשו ממני לומר דברי תורה, השארתי לגדולים ממני לדרוש בהלכות שבת ובחרתי לעסוק בתפילת "רבון כל העולמים", אותה נוהגים אנו לומר מדי ליל שבת כמנהג החסידים. פתחתי בדברי התודה הפותחים תפילה נפלאה זו: "רבון כל העולמים, אדון כל הנשמות אדון השלום... מודה אני לפניך ה' אלקי ואלקי אבותי על כל החסד אשר עשית עמדי ואשר אתה עתיד לעשות עמי ועם כל בני ביתי ועם כל בריותיך בני בריתי. וברוכים הם מלאכיך הקדושים והטהורים שעושים רצונך. אדון השלום, מלך שהשלום שלו, ברכני בשלום ותפקוד אותי ואת כל בני ביתי וכל עמך בית ישראל לחיים טובים ולשלום". לאחר מכן נדרשתי לעצם המנהג, וכך העליתי מתוך סדורי תפילה שונים שברשותי:
		<b>ר' יעקב עמדין לא אמרה (גם לא "שלום עליכם"), וכך הוא כותב בסידורו (אות י):</b> לא ראיתי לאבי מורי הגאון ז"ל שאמר שום תחינה בבואו לביתו אחר תפילת ערבית. גם לא נמצא זכר מכל אלו התחינות שנדפסו בתקוני שבת להתפלל ולהתחנן נגד הנרות בשום קונטרס מכתבי האר"י ז"ל. וכן הם שלא כדין ושלא כהלכה להאריך לשון בבקשה ביום שבת קודש, שקצרו חכמינו ז"ל אפילו בתפילת שמונה עשרה שתיקנו אנשי כנסת הגדולה ואסרו לאדם לשאול צרכיו, ואפילו לחולה שאין בו סכנת נפש. ואיך יתכן להתחנן בשבת בסליחת עוונות והצלה מן העוני והחולי וכדומה לזה, ובהרחבת הלשון ושפת יתר על כל השמונה עשרה וכו'.
		<b>הצדיק ר' יוסף מראשקוב (ראה שם בסידור יעב"ץ)</b>: אמרה בבית הכנסת אחרי תפילת מנחה, שכן כך נראה מנוסח ה"רבון" - "ואעיד אשר בראת בששה ימים כל היצור, ואשנה ואשלש עוד להעיד על כוסי בתוך שמחתי" - הכוונה לאמירת "ויכולו". פעם בתפילת עמידה, פעם שניה - לאחר העמידה ופעם שלישית - בקדוש של ליל שבת.
		<b>סידור הגר"א</b>: הגאון התנגד לאמירתה כיון שיש בה דברי תחינה ואין אומרים תחינה בשבת.
		הסברה היא לכאורה: משום שמזכירים דברים שחסרים לנו, איזכור מעציב. והנה יש תחינות לאורך כל תפילת שבת: בברכות השחר, בברכות קריאת שמע, בתפילה בלחש ("שים שלום"), "יקום פורקן", ברכת החודש, "רצה" שבברכת המזון ועוד. קשה אם כן מדוע דווקא כאן נזהרים.
		ואין מקום להבחין בין תפילה שבציבור לתפלת יחיד - ראה "רצה" שבברכת המזון. (פ' ויקהל תשס"ג, שבת חתן של אביעד שי') וראה "אור זרוע" ח"א (הלכות תפילה סימן צה) שמה שאסור לאדם לתבוע צרכיו בשבת - הכוונה שלא יעשה תפילה או תחינה מעצמו ויתפלל, אבל כשכך הוא נוסח התפילה - מותר. כך משמע מדברי הירושלמי (מסכת שבת, פרק אלו קשרים): אסור לאדם לתבוע צרכיו בשבת. רבי זעירא שאיל לרבי חייא בר אבא: מהו למימר "רעינו פרנסינו"? אמר ליה: טופס ברכות כך הוא.
	@22ב	<b>רש"י ד"ה ששת ימים</b>, <b>הקדים להם אזהרת שבת וכו'.</b> וקצת קשה שהרי זוהי המכילתא שרש"י כבר הביא למעלה (לא, יג). (פ' כי תשא תשנ"ט)
	@22ז	<b>"...וערת תחשים" וגו'.</b> ראה מה שכתבתי למעלה (כה, ה). (פ' ויקהל־פקודי תשנ"ג)
	@22ח	ושמן למאור וגו'. למעלה (כז, כ) מפרט רש"י את טיבו של שמן זה. והנה מניסוח הדרישה לחומרים השונים להקמת המשכן שבכאן, משתמע כאילו חומרים אלה היו מצויים בידי יחידים באורח מקרי, והרי זה קשה להניח לגבי שמן מן הסוג הזה. ומעין זה יש לכאורה לשאול גם בפסוק הקודם ביחס ל"ערת תחשים" (השווה רש"י למעלה כה, ה ד"ה תחשים, לפיו מדובר בעורה של חיה, שלא היתה אלא לשעה) וביחס ל"עצי שטים" (השווה רש"י שם ד"ה ועצי שטים, לפיו ציוה יעקב אבינו לבניו שיקחו עמהם עצי שטים כשיצאו ממצרים). (ויקהל־פקודי תשנ"ט)
		וראה מה שכתבתי להלן (פסוקים יד וכח). (פ' ויקהל תש"ס)
	@22יא	את המשכן את אהלו ואת מכסהו וגו'. ראה דברי רמב"ן בפתיחה לפרשת תרומה שכתב: ...אבל משה הקדים בפרשת ויקהל "את המשכן את אהלו ואת מכסהו", וכן עשה בצלאל (לו, ח) לפי שהוא הראוי לקדם במעשה (השווה רש"י להלן לח, כב וראה מה שכתבתי שם). ע"כ. וכך אמרו חז"ל במסכת ברכות (נה ע"א): אמר רבי שמואל בר נחמני אמר רבי יונתן: בצלאל על שם חכמתו נקרא. בשעה שאמר לו הקדוש ברוך הוא למשה: לך אמור לו לבצלאל עשה לי משכן ארון וכלים, הלך משה והפך, ואמר לו: עשה ארון וכלים ומשכן. אמר לו: משה רבנו, מנהגו של עולם - אדם בונה בית ואחר כך מכניס לתוכו כלים, ואתה אומר: עשה לי ארון וכלים ומשכן! כלים שאני עושה - להיכן אכניסם? שמא כך אמר לך הקדוש ברוך הוא: עשה משכן ארון וכלים. אמר לו: שמא בצל אל היית וידעת! ומבוארים הדברים ב"גור אריה" להלן (לח, כב), וכה דבריו: ואם תאמר, ומשה למה לא ציווה לעשות המשכן קודם, יש לומר דמשה היה מקדים את הכלים, דהרי הכלים הם חשובים מן המשכן, כמו שמוכיח שהכלים משא בני קהת (במדבר ד, טו), והמשכן במשא בני מררי (שם שם לא-לב), ובני קהת היו חשובים מן בני מררי, ויש להתחיל בעיקר. אבל בעניין המעשה, יש להקדים את המשכן, מפני שהמשכן הוא שמירת הכלים. ולפיכך בצלאל אשר היה ממונה על המעשה, בא אליו הידיעה לעשות את המשכן קודם. אבל משה דהיה ממונה על הלימוד בלבד, והיה יודע ציור המשכן, וזהו הלימוד איך יצווה, התחיל בכלים תחילה, אבל עניין העשייה מה יקדים במעשה נשכח הימנו, עד כי בצלאל, המיוחד לעשייה, הזכיר אותו. על זה אמר לו משה "שמא בצל אל היית", כי משה מיוחד לתלמוד ולא למעשה, ובצלאל לעשייה. כלל הדבר, למשה בא הידיעה בעניין התלמוד, לפי שהוא מיוחד אל הלימוד, ויש להתחיל בלימוד בדברים שהם עיקרים. ולבצלאל המיוחד על המעשה, בא אליו הידיעה איך יעשם, ולכך היה יודע בצלאל עשייתם. ע"כ. ובספר "אהל יהושע" (דרוש א' עמ' י) מבאר רבי יהושע הלר, שהשינוי בסדר העשיה נובע מירידת המדרגה של עם ישראל בחטא העגל, וכה דבריו: גלוי וידוע ומבואר כי משה רבנו ע"ה נצטווה על מלאכת המשכן כשהיה בהר בארבעים יום הראשונים, ועשו העגל בסוף יום הארבעים לעלייתו בהר סיני. אילו לא חטאו בעגל היה נגמר אז תיקון העולם כולו, וישראל היו נשארים במדרגה עליונה ודבוקים בו יתברך באהבה בבחינת נשואין, והיה משה רבנו ע"ה בעצמו עושה כל מלאכת המשכן לשכון כבוד ה' במעשי ידי משה באופן נעלה. אולם משחטאו בעגל, נפלו ממדרגתם ובטל הנשואין ונשארו מקושרים עמו יתברך בבחינת אירוסין. וזה גרם גם כן שיעשה משה רבנו ע"ה בעצמו את המשכן וכליו... השינוי הגדול והנורא הזה - כמו שהרעיש והחריד והוריד את מצב האומה ודבקותה בה' בכלל, כך גרם שינוי גדול במלאכת המשכן וסידורו... קודם חטא העגל, שהיו אז ישראל במדרגה גבוהה בקדושתם ותשוקתם ואהבתם לפקודי השם יתברך, וחשקם הגדול פרץ על כל גדותי אבריהם החיצונים למלאות רצון קונם וחפץ נפשם הנקיה והטהורה. אז גם פקודי המשכן הלכו על הדרך הלזו, ומשה רבנו ע"ה צווה אז על-ידי ה' להקדים מלאכת הכלים הפנימיים, הקדושים והטהורים, למלאכת האהל והדפנות של המשכן אהלו, מכסהו, קרשיו ואדניו. אולם בפרשה הקטנה של "ראה קראתי בשם בצלאל" וגו', שאז הוחל העם לקרוא בשם ה' ועשו עגל, וכן בעשיית בצלאל המשכן וכליו, שירד ישראל ממדרגתו ואיבד חשקו וטהרתו, נהפך גם כן סדר העבודה להתחיל מהאיברים החיצוניים והיא תהיה סיבה להתלהטות הפנימית... ולא עוד אלא שגם דבר אחר גרם להפוך הסדר: שקודם חטא העגל היו מעותדים להיות כנשואה בבית בעלה וחמיה שיכולה להגלות ואינה צריכה אז לצניעות... אולם אחר החטא ושבירת הלוחות, ירדו למדרגת ארוסה, ככלה בבית אביה, שמחוייב לה הצניעות, ונאמר אז "ולא יבאו לראות כבלע את הקדש" (במדבר ד, כ). ולכן גם במלאכת המשכן הנה האוהל והדפנות הוא מן הדברים הגלויים, והכלים הפנימיים הם מהדברים המוצנעים ונסתרים. לכן קודם חטא העגל היו יכולים הכלים לעמוד באיתגליא-בפומבי, נראים לעיני כל ישראל, והיו יכולים להיעשות קודם המשכן, שהרי ישראל היו אז בבחינת נשואה. אולם כשחטאו ועמדו בבחינת ארוסה, שוב לא יתכן לעשות הכלים ולהניחם כך מגולים. ע"כ. וראה עוד מה שכתב שם בביאור השינויים הנוספים שבין פרשות הציווי לפרשות העשיה. (הראני ר' גרשון באס שי')
		רש"י ד"ה ואת מכסהו, מכסה עורות אילים והתחשים. ע"כ. ראה דברי רש"י למעלה (כו, יד ד"ה מכסה לאהל), המביא מחלוקת תנאים: לפי חכמים: היו מעל גבי יריעות העזים עוד שני כיסויים - עורות אילים מאדמים ועורות תחשים. ולפי רבי יהודה: מכסה אחד היה, חציו של עורות אילים מאדמים, וחציו של עורות תחשים. ולשון היחיד שכאן "מכסהו" מסייעת לרבי יהודה. (פ' ויקהל תשנ"ב)
	@22יב	רש"י ד"ה ואת פרכת המסך, ...כל דבר המגין בין מלמעלה וכו'. ושוב מביא רש"י ראיתו מרחוק (איוב והושע), ולא מן הקרוב - למעלה (לג, כב), וכפי שכבר שאלתי למעלה (כו, לו), וראה מה שכתבתי שם. (פ' ויקהל־פקודי תשנ"ט)
	@22יד	...ואת שמן המאור. הרי זה נמנה עם הדברים ש"כל חכם־לב בכם, יבאו ויעשו" וגו', אך למעלה (פסוק ח) הוא שייך לדברים שנדיבי הלב יביאום. (פ' ויקהל־פקודי תשנ"ח)
		רש"י ד"ה ואת שמן המאור, ...והוא כתית וזך. ע"כ. כבר שאלתי שלכאורה יש כאן משום כפל לשון, שהרי הכתיתה באה כדי להבטיח, שהשמן אמנם זך יהיה. (פ' ויקהל תשס"ה) וראה מש"כ למעלה (כז, כ).
	@22טו	<b>"ואת מזבח הקטרת ואת בדיו" וגו'</b>. בפרשת תצוה (ל, א) תמהתי על מקומו של מזבח זה בציווים, ושמחתי כמוצא שלל רב כשמצאתי ש"אור החיים" הק' נדרש לשאלה זו בריש פ' תרומה (כה, ט בסוף). והנה כאן נמנה מזבח הזהב עם השולחן והמנורה וכו', כלומר עם יתר כלי ההיכל, ולכאורה זה מחליש את דברי "אור החיים" שם. וראה מה שכתבתי למעלה (ל, א). (פ' ויקהל תש"ס)
	@22יז	<b>רש"י ד"ה את עמדיו ואת אדניה, הרי חצר קרוי כאן לשון זכר ולשון נקבה וכן דברים הרבה. ע"כ.</b> במקום שבו רש"י מאריך בתופעה זו (בראשית לב, ט), אין הוא מביא פסוק זה, אף־על־פי שכאן באות לשון זכר ונקבה כאחת, כלומר זוהי דוגמא בולטת יותר לתופעה. וראה מה שכתבתי שם. (פ' בהר תשנ"ה, תשנ"ט)
	@22יט	<b>רש"י ד"ה בגדי השרד, לכסות הארון והשלחן והמנורה וכו'.</b> לפי זה קשה הסדר שהכתוב נוקט - תחילה בגדי השרד־הכיסוי ורק אחרי כן בגדי הכהונה. ועוד: דברי רש"י נוגדים את דברי הגמרא (יומא עב ע"ב), שם מובאות שתי דעות, של רבי חמא בר חנינא ורב שמואל בר נחמני שלפיהן צריך לפרש "בגדי השרד" - כותרת, דהיינו הם הם "בגדי הקדש" לאהרן הכהן. (פ' וישלח תשנ"א)
		והנה כבר למעלה (לא, י) וגם להלן (לט, א) מוכיח רש"י יפה ש"בגדי שרד" אינם בגדי הכהונה כי אם בדי הכיסוי־העטיפה של כלי המשכן שהציווי על עשייתם הוא משום מה רק להלן בספר במדבר (ד, ואילך). וראה מה שכתבתי למעלה (לא, י) ולהלן (לט, א). (פ' ויקהל תש"ס)
	@22כא	<b>"ויבאו כל איש" וגו'.</b> (כא) - זו הכותרת של הביצוע, ואילו "כל איש ואשה אשר נדב לבם אֹתם" הוא הסיכום (כט), וכל אשר ביניהם הוא פירוט הנדבנים השונים - איש, אשה ונשיאים, הכל על־פי טיב הנדבה שהביאו. (פ' ויקהל תשנ"ד)
	@22כב	<b>רש"י ד"ה על הנשים, עם הנשים וסמוכין עליהן. ע"כ.</b> וראה "שפתי חכמים" (אות ס). ונראה שאכן זהו פשוטו של מקרא. ואונקלוס מתרגם כאילו כתוב: ויבִיאו האנשים על הנשים, כלומר תיבת "על" באה במשמעה המקובל - האנשים הביאו את התכשיטים בעודם על נשותיהם כדי לפרוק אותם לעיני משה, ומסתבר שעשו כן כדי לכפר על נדבת הזהב לעגל, וכדברי "דעת זקנים מבעלי התוספות" כאן. אך ההבחנה שמבחין בין שתי הנדבות קצת קשה - כיצד משמע להם מלשון "ויתפרקו כל העם" (לב, ג) שהבעלים לקחו את התכשיטים בעל כורחן של הנשים ואילו כאן עשו בשמחה. הרי בלא כל קושי אפשר לפרש בדיוק להיפך.
		וראה דברי רבי יהודה בן פזי בשם רבי בירושלמי (שקלים פ"א ה"א) המובאים ב"תורה תמימה" כאן ולמעלה (לב, ג), וזו לשונו: לטובה כתיב "כל נדיב לב" ולרעה כתיב "ויתפרקו כל העם", ובהערה ו שלמעלה באר בעל "תורה תמימה": רצונו לומר כי כשהיו צריכין לנדב למשכן, לא נתנו כל העם, אלא רק נדיבי הלב, וכשהיו צריכין זהב לעגל - ויתפרקו כל העם. (פ' ויקהל־פקודי תשמ"ה, תשמ"ז, תשמ"ח)
	@22כג	<b>רש"י ד"ה וכל איש אשר נמצא אתו, ...או תחשים, כולם הביאו. ע"כ.</b> משמע שזה התחש דבר מצוי ועשוי להיות בידי כל אחד, ולא כאמור למעלה (כה, ה ד"ה תחשים) שלצורך אותה השעה היתה. וראה מה שכתבתי למעלה (פסוקים ז ו-ח). (פ' ויקהל־פקודי תשנ"ו, תשנ"ט)
	@22כד	<b>"...וכל אשר נמצא אתו עצי שטים... הביאו".</b> מכאן משתמע שהיה זה שכיח, ולפחות לא בלתי־רגיל, שיהיו ליחידיהם עצי שטים, ושלא כדברי רש"י־תנחומא (תרומה ט) למעלה (כה, ה), שם משתמע שעניין עצי השטים היה דבר שקשור במסורת מקודשת, ואילו כאן זה כאילו מקרי - מי שיש לו, יביא. וכמו שכתבתי למעלה (פסוק ח). (פ' ויקהל תשנ"ה, ויקהל־פקודי תשנ"ט)
	@22כה	<b>"וכל אשה... בידיה טוו, ויביאו" וגו'.</b> המעבר מלשון יחיד לרבים בולט כאן ביותר. וראה דברי רשב"ם שכתב: בידיה - כל אחת ואחת. (פ' ויקהל תש"ס)
	@22כו	<b>רש"י ד"ה טוו את העזים, היא היתה אומנות יתירה וכו'.</b> והוא על־פי שבת צט ע"א. כלומר הנשים טוו את שער העזים לפני תלישתו, בעודו על גוף הבהמה, וראו בזה יתרון כלשהו שאנחנו איננו רואים? אך מאוד קשה לתאר מעשה שכזה. (פ' ויקהל תשנ"ז) וראה ר"ע ספורנו על אתר שכתב: למען יהיה בטווי זוהר נוסף, כי בהרבה מהפשוטים ימעט קצת מטוב איכותם כאשר יעקרו ממקום גדולם. ו"נחלת יעקב" כתב: והיינו טעמא שהצמר אז נקי ביותר, שלא נתלכלך במישמוש ידיים. וראה מאמרו של הרב דוב מאיר אייזנשטיין "החכמה היתירה בטוויית העזים ליריעות המשכן" בספר הזכרון למרן הגאון רבי יעקב בצלאל ז'ולטי (עמ' שפז). (הראני ר' גרשון באס שי')
	@22כז	<b>רש"י ד"ה והנשאם הביאו, ...ולפי שנתעצלו מתחילה, נחסרה אות משמם, והנשאם כתיב. ע"כ.</b> לכאורה היה צריך לומר: שתי אותיות (שתי יו"דים). ואולי אין רש"י מונה את היו"ד של לשון הרבים, אך זה נראה קצת דחוק. (פ' ויקהל־פקודי תש"ן, תשנ"ו)
		ועוד: אין זה "שמם" כי אם תארם, וקצת קשה מדוע אין רש"י מבחין בין שם ותואר. (פ' ויקהל־פקודי תשס"ד)
	@22כח	<b>"...ואת השמן למאור ולשמן המשחה ולקטרת הסמים".</b> למעלה (כו, טו ד"ה ועשית את הקרשים) מסביר רש"י, מנין היו להם להולכי המדבר קרשים כאלה. וקצת קשה לי, למה אינו שואל, מנין להם שמן כתית שכזה שנעשה מן הטפה הראשונה היוצאת מן הזיתים שבראש העץ, ראה רש"י למעלה (כז, כ ד"ה כתית) ומה שכתבתי שם. כי בשלמא יתר הדברים אשר - אם לא היו להם מביזת מצרים - יכלו לקנותם כאשר באו במגע עם שבטי המדבר, אבל שמן שכזה שאני. (פ' ויקהל תשנ"ב)
		ושלום שי' אמר לי בפשטות שקנו זיתים אצל שבטי המדבר, תושבי נאות המדבר, כשם שקנו עוד דברים, ולא היו אפוא צריכים לסמוך על יושרם של עכו"ם אלה באשר לדרך הכנת שמן כתית. (פ' תרומה תשנ"ה)
		ועדיין קשה, כיצד יכלו להיות בטוחים, שאמנם הזיתים שקנו, הם מראשי העצים דווקא, כדרוש, וכפי שכבר שאלתי. וראה מה שכתבתי למעלה (כה, ו; כז, כ). (פ' ויקהל תשנ"ז, תשנ"ט)
	@22ל	<b>"...ראו קרא ה'" וגו'.</b> ראה מה שכתבתי למעלה (לא, ב). (פ' ויקהל־פקודי תשל"ט)
		<b>רש"י ד"ה חור, בנה של מרים היה. ע"כ.</b> מקורו בגמרא (סוטה יא ע"ב). וראה "שפתי חכמים" (אות ק). ומעניין שאין רש"י מתקשה בעובדה שאם אמנם כן, שבן מרים היה, הרי שהיה בצלאל נין למרים, כלומר צעיר ביותר. וראה מה שכתבתי למעלה (לא, ב). (פ' ויקהל־פקודי תשנ"ט)
	@22לד	<b>רש"י ד"ה ואהליאב, משבט דן, מן הירודין שבשבטים וכו'.</b> וראה הערתו של "לבוש" (הערה 21 בחומש "תורת חיים"): הא דלא פירש רש"י כן לעיל בפרשת כי תשא כשאמר לו השם יתברך "ראה קראתי בשם בצלאל... את אהליאב בן אחיסמך למטה דן" (לא, ב-ו). נראה שהוצרך משה לומר כן מפני שהיה חושש פן יחשדוהו שבוחר מדעתו בבנה של מרים לגדולה זו, לכך אמר ראו שאני עושה זה בשליחותו של מקום, וחשיבות גדולה יש לבצלאל ואהליאב במינוי זה, דאף־על־פי שהיה אהליאב מן הירודים שבשבטים, זכה למעלה גדולה, וכן בצלאל. ע"כ. (פ' ויקהל תשנ"ב)
	@22לה	<b>"...ואֹרג".</b> חוזר אל שורת בעלי המלאכה שהופסקה על ידי איזכור החומרים. (פ' ויקהל תשנ"ה)
@11לו	@22א	(ח) <b>"ויעשו כל חכם לב"</b> - לשון רבים. (י) "ויחבר... חִבַּר" - לשון יחיד. וכך מפסוק יא שבפרקנו ועד סוף פרק לח. ובפרק לט: (א) "עשו... ויעשו" - לשון רבים. (ב) "ויעש". (ג) "וירקעו" - לשון רבים, וכן לרוב, עד סוף הפרק. גם כאן (בדומה לפרשות תרומה־תצוה) כדאי לבדוק באורח שיטתי, אימתי שייך לשון יחיד ואימתי לשון רבים. (פ' פקודי תשמ"ט)
		<b>"מלאכת עבדת הקדש" (א), "המלאכה" (ב), "למלאכת עבדת הקדש" (ג), "מלאכת הקדש ...ממלאכתו" (ד).</b> לכאורה כל הביטויים הללו משמעם אחד הוא, ובדומה גם להלן (לט, מב-מג). ולכאורה אין זה כי אם גיוון הלשון. (פ' ויקהל תש"ס)
		<b>"ועשה בצלאל" וגו'.</b> והוא לשון עתיד, והפסוק הוא המשך של הפרק הקודם (לה, לה). כלומר החלוקה הנוצרית של הפרקים כאן מאוד לא במקומה. (פ' ויקהל תשמ"ט) וראה הערה 13 ב"דעת מקרא" על אתר שיסודה של חלוקה זו הוא בפירוש מוטעה של המלה "ועשה", כאילו היא לשון עבר. ובספר "מבחירי צדיקיא" של הצדיק הירושלמי הרב יוסף לייב זוסמן (עמ' קיב) העיר: שמעתי להעיר בשם הגאון הקדוש המהרי"ל דיסקין זיע"א שבפסוק "ועשה בצלאל" שתרגומו: ועבד, שהוא טעות וצריך לומר: ויעבד, שפירושו יעשה (לשון עתיד). וכן הוא בכמה חומשים בתרגום יונתן בן עוזיאל, וכן פירש ראב"ע, וכן במסכת מכות (יב ע"א) ברש"י ד"ה ורצח. יעויין שם. (הראני ר' גרשון באס שי')
	@22ה	<b>"...מרבים העם להביא" וגו'.</b> הרי לך שלא רק אנשים כנים שחסים על ממונם של ישראל היו חכמי־לב אלה, אלא אנשים היודעים לאמוד אל נכון את כמויות החומרים השונים הנחוצים למלאכת המשכן ולפעול בהתאם. ועוד: מסתבר מכאן שהיו אלה אנשים מנוסים בעבודות מן הסוגים הדרושים כאן, שאם לא כן, לא היו יכולים לאמוד הכמויות, ואף לא היו יודעים את מי להזמין לביצוע העבודות. יוצא שלא הכל עסקו במצרים בעבודות פרך בשדה ובבנין.
		ולכאורה צריך היה ללמוד מכאן דרך ארץ - שלא רק הקב"ה חס על ממונם של ישראל, אלא גבאים וממונים וכדומה צריכים לעשות כן - לא לצבור הון ורכוש לבתי־כנסת ולישיבות, אלא להסתפק בנחוץ כדי לכסות את הצרכים השוטפים. (פ' ויקהל־פקודי תשמ"ח)
	@22ז	<b>רש"י ד"ה והמלאכה היתה דים לכל המלאכה, ומלאכת ההבאה היתה דים וכו'.</b> קשה לי, למה נדחק להסב "המלאכה" על ההבאה (שלכאורה אינה מלאכה), ולא על הטוויה והצביעה וכו', וכפי שאמנם מפרש ראב"ע (הקצר). וראה "באר מים חיים" שמלת "דים" - לשון רבים, מלמדת כי הכוונה לעושי המשכן ולא למלאכה. (פ' ויקהל תשנ"ב)
		ומכל מקום יש גם כאן דוגמא לשימוש במלה אחת בעלת משמעויות שונות בפסוק אחד. (פ' ויקהל תשס"ב)
	@22ח	<b>"ויעשו כל חכם לב" וגו'.</b> "אור החיים" הק' בד"ה זה כתב: פירוש הגם שהעושים רבים הם, אף על פי כן היתה המלאכה נעשית כאילו עשאה אדם אחד וכו'. לעניות דעתי ניתן להשתמש ברעיונו כדי להסביר את לשון היחיד שהכתוב נוקט לגבי משה, הן בציווי הן בביצוע. כלומר תפקידו של משה רבנו ע"ה היה להבטיח את ההרמוניה בעשייה הזאת המתבצעת בידי רבים מאוד. (פ' ויקהל־פקודי תשל"ט)
		<b>"...כרבים מעשה חשב עשה אֹתם".</b> ראה דברי רש"י למעלה (כו, א), שכרובים היו מצויירים באריגתן של היריעות. ולא ידעתי אם כוונתו לכל היריעות או רק ליריעות התחתונות שהיו נראות מלמטה. וראה חזקוני על אתר שכתב: כרובים מעשה חושב - בעשר יריעות הנראות מתוך חלל המשכן כתיב... אבל העשתי עשרה, שלא היו נראות למעלה מפני מכסה האילים ולא למטה מפני העשר יריעות - לא עשו בהן ציורין. (פ' ויקהל תשנ"ד) וראה דברי ר' אשר דוד מיירס בספרו "מלאכת המשכן וכליו" (עמ' שפד) שהקשה על דברי חזקוני אלה והסבירם באופן אחר.
		וצריך לומר שלשון היחיד "עשה" מוסב על "כל חכם לב", כלומר כל אחד מהם. (פ' ויקהל תשס"ב)
	@22יט	<b>"ויעש מכסה לאהל" וגו'.</b> ראה מה שכתבתי למעלה (כו, יד). (פ' ויקהל תשס"ב)
	@22כא	<b>"עשר אמת ארך הקרש ואמה וחצי האמה רחב הקרש האחד".</b> ואין הכתוב מציין את עובי הקרש, לא כאן ולא למעלה (כו, כז), אף־על־פי שזה חשוב וחיוני לקביעת הבריחים, והשווה רש"י כו, כב. (פ' ויקהל־פקודי תשנ"ט) וראה מש"כ למעלה (כו, טז).
@11לז	@22א	<b>רש"י ד"ה ויעש בצלאל, לפי שנתן נפשו על המלאכה יותר משאר חכמים, נקראת על שמו. ע"כ.</b> וראה דברי רש"י למעלה (לב, ה ד"ה חג לה' מחר) "...ראה (אהרן את) חור בן אחותו שהיה מוכיחם והרגוהו". ע"כ. חור זה, סבו של בצלאל, מסר נפשו על דבר שבקדושה, ומידת מסירות־נפש זו הושרשה גם בנכדו כשנתן נפשו על מלאכה זו שיש בה כפרה על העוון שסבו לא הצליח למנוע (חטא העגל). (פ' ויקהל־פקודי תשל"ז)
		ועתה ראיתי דברי "דעת זקנים מבעלי התוספות" למעלה (לא, ב, ועוד יותר - לה, ל), שכתב: ...צדיק שנהרג על מעשה העגל, דהיינו חור, יבא בן בנו ויעשנו (את מלאכת המשכן), לפי שהמשכן כפרה על אותו מעשה. ע"כ. ברוך שכיוונתי לדעת גדולים. (פ' ויקהל־פקודי תשמ"ז)
		ובאשר לגילו של בצלאל, אם אמנם נינה של מרים היה, ראה מה שכתבתי למעלה (לא, ב). (פ' תשא תש"ן)
	@22ג	<b>"...ושתי טבעת על צלעו האחת ושתי טבעת" וגו'.</b> לכאורה הו"ו הראשונה אינה נחוצה, והיא אף מטעה קצת (כאילו מדובר בשני זוגות טבעות נוספים). ואכן, למעלה (כה, כב) מעיר רש"י במפורש "והו"ו זו יתירה היא" וכו'. (פ' ויקהל־פקודי תשנ"ו)
	@22ו	<b>"ויעש כפרת זהב טהור" וגו'.</b> לא כאן ולא למעלה (כה, יז) נוקב הפסוק בעוביה של הכפורת, וזה תמוה, שהרי לכאורה צריך עובי ניכר מאוד כדי לעשות ממנה את הכרובים. עמדתי על חסר זה באינפורמציה, כאשר ביקשתי מן הנכדים (ילדי שלום ורינה שי') לחשב, לְמה היה צריך גוש זהב גדול יותר, למנורה או לכפורת (שתיהן מעשה מקשה). רק אז התברר לי שכאן אין נתון מדויק באשר לכפורת, וכן חסרים נתונים לגבי המנורה. (פ' ויקהל־פקודי תשנ"ו) וראה מש"כ למעלה (כה, כ). וראה רש"י למעלה (כה, יז ד"ה אמתים וחצי ארכה) המציין (על־פי דברי חז"ל) שעובי הכפורת היה טפח.
	@22יז	<b>"ויעש את המנרה זהב טהור" וגו'.</b> משום מה כאן אין כל רמז לקושי שבעשיית המנורה, אותו רש"י מציין למעלה (כה, לא ו־מ). (פ' ויקהל־פקודי תשס"ד)
@11לח	@22ז	<b>רש"י ד"ה נבוב לחת.</b> דומה שרש"י הופך כאן את הסדר המקובל אצלו, שכן בדרך כלל הוא מקדים את ביאור ההקשר ומאחר את ביאור המלה בצירוף הוכחתו מן המקרא, וכאן להיפך. וצריך לבדוק. (פ' ויקהל־פקודי תשמ"ח)
		וראה דברי הסברו של רש"י למעלה (כז, ח) באשר לביטוי זה, ושם הם בלי ראיה מן המקרא ובכלל מנוסחים באורח שונה. (פ' ויקהל־פקודי תשנ"ו)
	@22ח	<b>רש"י ד"ה במראת הצובאת, ...והיה מואס משה בהן מפני שעשויים ליצר הרע, אמר לו הקב"ה וכו'.</b> דומה שהקב"ה לימד כאן את משה שלא תמיד האפשרות להשתמש בכלי־במכשיר לרעה היא הפוסלת אותו והופכת אותו למתועב, אבל עצם השימוש הוא הקובע. (פ' ויקהל־ פקודי תשמ"ח)
		עצם הבאת נדבות על ידי הנשים היתה לכאורה צריכה להיות פרובלמטית (בעייתית), גם לגבי זהב העגל וגם כאן, שהרי מה שקנתה אישה, קנה בעלה, אבל לא ראיתי מי שיעיר לזה. וצריך לומר שמדובר בנכסים שהכניסו הנשים לבעליהן עם נשואיהן (נכסי מלוג, שהם בשימוש הבעל רק ל"פירות", אבל אינו יכול להוציאם מרשותה). (פ' ויקהל־פקודי תשנ"ט) הערת ר' גרשון באס שי': ראה ר"ע ספורנו שכתב שעם הנשים המתנדבות באו האנשים שלהן להסכים בנדבה, כדי שיקבלו הגבאים מהן. וראה גם "פנים יפות" (למעלה לה, כב) שכתב: ויבואו האנשים על הנשים וגו'. ...קיימא לן דאין אשה יכולה למכור בלא רשות בעלה, וכן אין איש יכול למכור תכשיטי אשתו, לכך צריכים להביאו שניהם, כדאיתא באבן העזר (סימן פה ו־פח), ...אלא שעיקר ההקדש היה מן הנשים שהתכשיטין קנוין להן בחיי בעליהן, אלא שצריך גם כן רשות הבעל, ...והיינו דכתיב "וכל אשה חכמת לב בידיה טוו" (לה, כה), היינו שהקדישו מעשה ידיהן אף־על־גב דמעשה ידיהן לבעל, היינו מדרבנן, שתיקנו מעשה ידיהן תחת מזונות (כתובות נח ע"ב), אבל באותה שעה עדיין לא היה התקנה. ובספר "יקרא דאורייתא" (עמ' תקכד) הביאו בשם האדמו"ר מגור, בעל ה"אמרי אמת" (רבי אברהם מרדכי אלתר זצ"ל) שכיון שבמדבר הבעל לא היה צריך לפרנס את אשתו, שהרי ירד המן, אם־כן מעשה ידיה נשארו שלה ושפיר יכלה להביאו למשכן.
	@22ט	<b>"ויעש את החצר" וגו'.</b> לכאורה צריך ביטוי זה עיון, שהרי אין עושים את החצר, אלא היא נעשית על ידי עשיית העמודים והקלעים מסביב לשטח נתון, וכפי שנאמר בהמשך הפסוק - "קלעי החצר שש משזר" וגו', אך אם זאת הכוונה של "ויעש", צריך לקרוא את כל הפרשה עד סופה כאילו בנשימה אחת. (פ' ויקהל־פקודי תשס"א)
	@22יח	<b>"ועשרים אמה ארך וקומה ברחב חמש אמות".</b> הו"ו שב"ועשרים" מיותרת לכאורה. וראה מה שכתבתי למעלה (לז, ג). (פ' ויקהל־פקודי תשס"א)
	@22כב	<b>רש"י ד"ה ובצלאל בן אורי וגו', ...אמר לו בצלאל, מנהג העולם לעשות תחילה בית וכו'.</b> משום מה יש ברש"י סטיה מלשון הגמרא בברכות (נה ע"א) אף־על־פי שהלשון שם מובן יותר. לפי נוסחו של רש"י הדו־שיח כאן חסר וצריך להשלימו; משה מצווה את בצלאל לעשות תחילה כלים ואחר כך משכן. בצלאל משיב: מנהג העולם לעשות תחילה בית ואחר כך לשים בו כלים. אמר לו (משה?): כך שמעתי מפי הקב"ה. ושוב - אמר לו משה: בצל אל היית כי בוודאי כך ציוה לי הקב"ה וכן עשֵה את המשכן תחילה ואחר כך עשֵה את הכלים. כלומר אמנם כך הבנתי מפי הקב"ה, שיש להתחיל בכלים, אבל כעת, משהסבת את תשומת לבי למנהג העולם, דומה שכך היתה הכוונה האלהית מתחילה, לעשות המשכן תחילה ואחר כך הכלים. וראה אצל ר' אברהם ברלינר שגרס ברש"י: "אמר לו: כך שמעת מפי הקב"ה?" והם דברי בצלאל, ששאל את משה אחרי שאמר לו: מנהג העולם וכו'. ובדפו"ר דו־שיח זה אינו. (פ' ויקהל תשל"ו)
		ולא ידעתי, מה מקום יש לוויכוח זה בין משה רבנו ע"ה ובין בצלאל, שהרי הכינו גם את הכלים וגם את חלקי המשכן עצמו, ורק משהקים משה את המשכן, הכניסו בו את הכלים, מן הסתם כשכל הכיסויים למעלה כבר היו, ומחסן ארעי לא היה, ואין כל דרך אחרת. ועוד: מאוד מסתבר שכל העבודות - הן הכלים הן האהל - נעשו בו־זמנית, ומה גם שכאשר האהל כבר היה מוכן היה משה רבנו ע"ה מקימו ומפרקו יום יום בימי המלואים (ולא מסופר שם, אם הכניס בו כל יום את הכלים או לאו), וממילא היה צריך להיות מקום איחסון כלשהו להם. (פ' ויקהל־פקודי תשנ"א, תשנ"ז) וראה הסברו של הגרא"י קוק בספרו "עין איה" למסכת ברכות (ח"ב עמ' 125 אות כט).
		ועתה קשה לי לשון הוויכוח - בצלאל טוען בשם מנהג העולם, ואילו משה תולה בצל אל, בשמיעה מפיו ית'. (פ' פקודי תש"ס) וראה מש"כ למעלה (לה, יא).
		ודברי "אור החיים" הק' למעלה (לו, ח - "הגם שהעושים רבים הם, אף על פי כן היתה המלאכה נעשית כאילו עשאה אדם אחד") טובים גם לכאן, מבחינת הפיקוח הכללי על כל הנעשה, שכן בפרק זה בא רק בתחילתו "ויעשו" - לשון רבים, ואחר כך תמיד "ויעש" - לשון יחיד. (פ' פקודי תשנ"ד)
	@22כה	ב"דעת זקנים מבעלי התוספות" ישנה השוואה נפלאה בין מעשה בראשית ומעשה המשכן, וכה דבריו: בא וראה כמה חביב המשכן שהוא כנגד ברייתו של עולם. כיצד? ביום הראשון: "בראשית... את השמים" וכתיב "נוטה שמים כיריעה", וכנגדן במשכן "ועשית יריעות עזים". בשני: "יהי רקיע... ויהי מבדיל" וכנגדו במשכן "והבדילה הפרכת לכם". בשלישי: "יקוו המים" וכנגדו "ועשית כיור" ששם המים מכונסים. ברביעי: "יהי מאורות" וכנגדו "ועשית מנורת זהב". בחמישי: "ישרצו המים ועוף יעופף" וכנגדו "והיו הכרובים פורשי כנפים". בששי: נברא אדם וכנגדו "הקרב אליך את אהרן אחיך". בשביעי: "ויכלו" וכנגדו "ותכל". ולשם כתיב "ויברך אלהים" וכנגדו "ויברך אותם משה". לשם כתיב "ויקדש אותו" וכנגדו "וימשח אותו" וכו'. (פ' ויקהל־פקודי תשל"ט)
		והוסף לכך דברי רש"י לויקרא (ב, יג ד"ה מלח ברית), שהברית כרותה למלח מששת ימי בראשית, שהובטחו המים התחתונים ליקרב במזבח במלח ובניסוך המים בחג. (פ' ויקהל־פקודי תשמ"ח)
	@22כו	<b>רש"י ד"ה לשש מאות אלף וגו', כך היו ישראל וכו'.</b> וכדי ליישב את השאלה הידועה, מדוע יש כאן חשבון מדויק, מה שאינו כן ביתר החומרים שנודבו, אמר לי ר' יהודה גרינשפן שי', כי הכסף נתרם בחובה, כל זכר מבן עשרים שנה ומעלה, וביניהם חשדנים וקמצנים, מה שאינו ביתר החומרים שניתנו מתוך נדבת הלב, ותורמיהם לא ביקשו חשבונות ודו"חות. כך אמר לי וקרא לזה תירוץ סוציו־אקונומי. ולעניות דעתי התשובה פשוטה הרבה יותר, והיא - בחומר שאפשר לשוקלו, אפשר לחשב כמויות מדויקות ואף לפקח ולבקר, מה שקשה יותר בחומרים כמו תכלת וארגמן וכו', ואפילו זהב שמשמש לעשיית כלים רבים ואף ציפויים. (פ' פקודי תש"ס)
@11לט	@22א	בפסוק א - לשון רבים; בפסוק ב - לשון יחיד; ג-ו - לשון רבים; ט - לשון יחיד; טו-כא - לשון רבים; כב - לשון יחיד; כד-כה, כז, ל-לא - לשון רבים. כלום יש הסבר לזה? (פ' פקודי תשנ"ד) וראה "העמק דבר" (לפסוק ב) שכתב: באפוד וחשן ומעיל התכלת הפרשיות בלשון יחיד ואחר כך בלשון רבים (זולת אבני שוהם וכתונת וציץ, ויבואר שם), משום דכל התחלת המלאכה והסדר היה על־ידי בצלאל, ונגמר על־ידי שארי אומנים, וכדי שלא לקפח שכר האומנים שהמה בעמלם עשו עיקר המלאכה, וגם כל דבר מצוה נקרא על שם הגומרה, משום הכי כתיב להלן בלשון רבים. וראה דבריו גם להלן (פסוקים ו, כז ו-ל).
		<b>רש"י ד"ה ומן התכלת והארגמן וכו', ...אלא הם בגדים שמכסים בהם כלי הקודש בשעת סלוק מסעות וכו'.</b> אלא שקשה, כי צריך לומר שמחציתו השניה של פסוקנו - "ויעשו את בגדי הקדש" וגו' - היא מעין כותרת לפרשה הפתוחה שאחריה. (פ' ויקהל־פקודי תשנ"ט)
		גם קשה שהכתוב יזכיר את בגדי השרד־הכיסוי לפני בגדי הכהונה, והרי הללו חשובים ללא ספק הרבה יותר, שכן הם מעכבים בעבודת הכהנים, בעוד הכיסויים רק משמשים להגנה על כלי המשכן, וכפי ששאלתי כבר למעלה (לא, י). (פ' ויקהל־פקודי תשס"א)
	@22ו	<b>"...מפתחת פתוחי חותם על שמות בני ישראל".</b> תיבת "על" מאוד קשה לי כאן. הרי הריתוכים היו על אבני השוהם ולא על השמות. וכל המשמעים האחרים שב"על", כגון עם, אחרי, מלבד - אינם שייכים כאן. (פ' פקודי תשס"ה) וראה דברי רש"י למעלה (כח, יא) על הפסוק "פתוחי חתם תפתח את שתי האבנים על שמת בני ישראל", שכתב: "על שמות - כמו בשמות". (הערת ר' חזקי פוקס שי')
	@22ט	<b>"רבוע היה כפול עשו את החשן" וגו'.</b> התיבה "היה" אינה מובנת לי. הרי כאן מתואר תהליך היצירה ועדיין לא היה! (פ' פקודי תשס"ה)
	@22כג	<b>"...כפי תחרא" וגו'.</b> מלה קשה, ולפי התרגום - "כפום שרין תורא" - אפשר ללמוד שהכוונה לדבר מחוזק במידה רבה. וראה מה שכתבתי למעלה (כח, לב). (פ' פקודי תשנ"ד, תשנ"ו)
	@22כה	<b>"...ויתנו את הפעמנים בתוך הרמנים" וגו'.</b> ראה מה שכתבתי למעלה (כח, לד).
	@22כז	<b>"ויעשו את הכתנת שש" וגו'.</b> סדר מניית בגדי כהן הדיוט שבכאן קשה למדי. (א) כתונת; (ב) מגבעת; (ג) מכנסיים; (ד) אבנט; ואילו הציץ מובא בפרשה הבאה (פסוק ל). (פ' פקודי תשנ"ד) וראה "העמק דבר" לפסוק כח שכתב: הקדים מכנסיים לאבנט, ולא כסדר המקרא בציווי וכו' משום דמתחילה פירש כל בגדי השש ביחד. ובאשר לציץ כתב (בפסוק ל): לכאורה היה ראוי להקדים מעשה הציץ לכתנות, כמו בציווי, אלא כמו שהתחיל בארון דקדוש יותר כך סיים בציץ דאחרון גם כן חביב וכו'.
	@22כח	<b>"...ואת המצנפת שש ואת פארי המגבעת שש" וגו'.</b> מכאן משמע שמצנפת לחוד ומגבעת לחוד, הראשונה לכהן גדול והאחרת לכהן הדיוט, ולמעלה (כח, מ) אמר רש"י במפורש שמגבעת הרי היא מצנפת. גם אם נקבל דברי רש"י שם, יש לברר, אימתי נוקט הכתוב לשון מגבעת ואימתי מצנפת. (פ' ויקהל־פקודי תשנ"ח, תשנ"ט) וראה דברי רמב"ן (למעלה כח, ל), ודברי "באר בשדה" (למעלה כח, מ).
	@22מג	<b>"וירא משה את כל המלאכה והנה עשו אתה כאשר צוה ה' כן עשו" וגו'.</b> והרי רק בפסוק הקודם מעיד הכתוב "ככל אשר צוה ה'" וגו'? אלא שפסוקנו בא להעיר שמשה רבנו ע"ה הכיר בעובדה שהכתוב מציין, ועצם הכרה זו ראויה לציון. (פ' ויקהל־פקודי תשנ"ט)
		<b>רש"י ד"ה ויברך אתם משה, ...והוא אחד מי"א מזמורים שבתפלה למשה. ע"כ.</b> כלומר כל י"א המזמורים (תהלים צ-ק) הם של משה רבנו ע"ה. ואכן כך דברי רש"י במסכת שבועות (טו ע"ב ד"ה ושיר של פגעים), כמובא ב"מוסף רש"י" בחומש המאור. (פ' ויקהל־פקודי תשנ"ט)
@11מ	@22ג	<b>רש"י ד"ה וסכֹת על הארֹן, לשון הגנה, שהרי מחיצה היתה. ע"כ.</b> כלומר הפרוכת. וקשה לי, כיצד מוכיח רש"י על משמעו של הפועל מתוך הבנתו שלו את תכלית העצם - הפרוכת. והשאלה אינה רק לגבי המתוֹדה של הפירוש, אלא גם לגופו - אף אם נאמר שהפרוכת נועדה להיות מחיצה, וזה ודאי, אינו מוכח מכאן לשון הגנה, שהרי למחיצה תכליות שונות, כגון הפרדה. וצ"ע. (פ' פקודי תשמ"ט)
	@22טז	<b>"ויעש משה".</b> כלום רק משה עשה ואחרים לא עשו? ולעניות דעתי גם כאן יש לאמץ את דברי "אור החיים" הק' המובאים למעלה (לו, ח). כלומר תפקידו של משה רבנו ע"ה היה להבטיח את ההרמוניה בעשייה הזאת המתבצעת בידי רבים מאוד, ועל כן נקראת המלאכה על שמו. (פ' פקודי תשמ"ה) וראה דברי "העמק דבר" בהשלמות שבסוף הספר שכתב: [נאמר] "ככל אשר צוה" ולא כתיב "כאשר צוה", ללמד דאפילו מה שלא עשה משה בעצמו, רק על־ידי פקודתו - הוי כמו שעשה. ע"כ. וכדאיתא בסנהדרין (צט ע"ב) - כל המעשה את חבירו לדבר מצוה - מעלה עליו הכתוב כאילו עשאה.
	@22יט	<b>"...וישם... כאשר צוה ה' את משה".</b> כל העשיות החל בפסוק יח מתבצעות על ידי משה, ואף על פי כן נאמר בסיפא "כאשר צוה ה' את משה" שש פעמים (כאן וכן כא, כג, כה, כז, כט). (פ' ויקהל־פקודי תשנ"ח)
	@22כ	<b>"ויקח ויתן".</b> עד סוף הפרק־הפרשה לא באים אף פעם שני פעלים אלו יחדיו, חוץ מאשר כאן, ושאלתי את נתנאל שי' כאשר ביקר עם משפחתו בשבת. הוא ענה מיניה וביה, כי "העדת", כלומר הלוחות לא נעשו במסגרת עבודות ההכנה של המשכן ושל כליו, ומן הסתם שמרם משה עד לחנוכת המשכן במקום ששמרם, ולפיכך צריך היה לקחתם לפני הנתינה בארון. ואכן כן הוא ברמב"ן על אתר. (פ' פקודי תשמ"ט, תשנ"ד)
	@22כז	<b>רש"י ד"ה ויקטר עליו קטרת, שחרית וערבית, כמו שנאמר, בבקר בבקר בהיטיבו את הנרת וגו' (לעיל ל, ז). ע"כ.</b> צריך לסמן פסוקים ז-ח, שהרי רק בפסוק ח שם מדובר בקטורת של בין הערבים. (פ' פקודי תש"ס)
	@22לג	<b>"ויקם את החצר" וגו'.</b> דומה שהביטוי "ויקם" הוא קצת קשה. הרי לא את החצר כי אם את המחיצות המקיפות אותה מקימים, והחצר מתהווה מאליה. ומעין זה כבר הערתי למעלה (לז, ט). (פ' פקודי תשס"ה)
	@22לח	<b>רש"י ד"ה לעיני כל בית ישראל בכל מסעיהם, ...מקום חניתם אף הוא קרוי מסע וכו'.</b> לכבוד שבת החתן של אסף שי' אמרתי כך: עם צאתו לאויר העולם, יוצא אדם למסע ארוך ובו תחנות שגם הן נקראות מסעות, כפי שרש"י מוכיח כאן מן הפסוקים "וילך למסעיו" (בראשית יג, ג) ו"ואלה מסעי בני ישראל" (במדבר לג, א). בשבוע הקרוב, ביום שהוכפל בו כי טוב, תגיע אי"ה למסע־תחנה חשוב ביותר, אתה תעזוב את אביך ואת אמך ותדבק באשתך ותקים בית בישראל. בית זה יהיה מקדש, שהרי אתה מקדש את אשתך, היא ביתך. ויש דרגות בקדושה, כפי שמלמדת אותנו פרשת השבוע בראשיתה - קדושת השבת גדולה מקדושת הכנת המשכן. מהו מקום קדושת הבית בסולם הקדושות שבעולמנו היהודי, איני יודע. גם איני יודע אם ההלכה קובעת לה מקום. שמא כל אחד צריך לקבוע מקום זה, ו"מעלין בקודש"...
		מקדש־בית זה, כמו המשכן־בית המקדש, אינו יכול להתקיים בלא תרומה, כאמור בריש פרשת ויקהל: "קחו מאתכם תרומה" (לה, ה). תרומה זו צריכה להיות מאתכם - כל אחד במקומו, במקדש שלו, והיא צריכה להיות מתמדת, 'תמיד' לא במשמע במחזור קבוע, כמו "קרבן תמיד", דהיינו בוקר וערב, אלא במשמע "אש תמיד תוקד בו" - אש רציפה, בלא הפסקה. ככל שתזכור זאת ותנהג על־פי זה יותר, תהיה קדושת ביתך נעלה יותר.
		אחתום את דברי בברכה בה בירך משה רבנו ע"ה את ישראל עם גמר המלאכה, וכפי שמביא רש"י (למעלה לט, מג ד"ה ויברך אתם משה): אמר להם יהי רצון שתשרה שכינה במעשה ידיכם "ויהי נעם ה' אלהינו עלינו ומעשה ידינו כוננה עלינו" וגו' (תהלים צ, יז). ע"כ. וכדי להבהיר קצת ברכה זו אקרא לפניך, לפניכם, מה שכתב בנדון אחד מאבות אבותיך, רבי שלמה הכהן, האדמו"ר מרדומסק, בספרו "תפארת שלמה": יהי רצון שתשרה שכינה במעשי ידיכם - לא על מלאכת המשכן בלבד כי גם על מעשי ידיכם אשר בבתיכם תשרה השכינה והברכה. אחרי אשר כבר הרימותם את תרומת ה' לנדבת המשכן מעתה תחול הברכה על הנשאר לכם, כי כן דרך התרומה - חיטה אחת פוטרת את כל הכרי ובעל הבית מתברך על ידה, כמו שכתוב "בחנוני נא בזאת... והריקתי לכם ברכה עד בלי די" (מלאכי ג, י), וזהו שאמר אחר הפרשת המעשרות "השקיפה ממעון קדשך... וברך את עמך", כי כשנותן חלק גבוה, תשרה הברכה על הנשאר מעתה. וזהו שתשרה שכינה במעשה ידיכם, רצונו לומר כל מעשי ידיכם בבית ובחוץ, במשא ומתן, תכוונו הכל לשמים לצורך גבוה, לצדקה ולהוצאת בניו לתלמוד תורה וכדו', שיהיה זה מקום להשראת שכינה במעשה ידיכם ולברך אתכם. וזהו "ויהי נעם ה' אלהינו עלינו ומעשה ידינו כוננה עלינו", שיהיה בכוונה הרצויה לשם שמים, ואז "ומעשה ידינו כוננהו", תשרה השכינה.