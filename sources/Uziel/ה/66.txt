@סימן סו- בענין חדר"ג
סימן סו
(לאה"ע סי' קי"ט)
- בענין חדר"ג -
 
חזי הוית האי פסקא דדינא שחבר ידידי הרב הגאון כמוהר"ר הלל בהג' ר"א פוסק יצ"ו בדינו של מר ח. בר' א. הכהן רפופורט שזה חמש שנים שאשתו ח. ל"ע חלתה ברוחה והיא נמצאת בבית החולים הממשלתי בעיר מאסקווא, וכל הרופאים שטפלו בה אמרו נואש למחלתה. ולכן בראותו כי אפסה ממנו התקוה לחיות עם אשת נעוריו, עלה ארצה ישראל, ורצונו לישא לו אשה אחרת כדי להנצל מהרהורי עבירה וכדי למצוא לו מנוח אשר ייטב לו ותטפל בילדיו ומשק ביתו.
ומעלת כבוד הרב פוסק יצ"ו נזקק בדינו והעלה להתיר לו נשואיו עם אשה אחרת בצרוף היתר מאה רבנים והשלשת בטחונות לסכומי כתובתה לכשתשתפה, ואותי בקש להצטרף להיתר זה, ואנא אחרי שעינתי בכל דבריו מצאתי ראיתי שדבריו נאמנו מאד להלכה.
אך זאת ראיתי שלענין השלשת הגט הוא נוטה יותר לזכות לה גיטה ע"י אחר, ובזה נלע"ד שאין זו תקנה אלא קלקלה, שהרי במזכה לה ע"י אחר לא מהני אלא כשידוע לנו שזכות הוא לה בשעה שמזכה לה בעלה גיטה, (עי' אה"ע סי' ק"מ סעיף ה' וב"ש סק"ו וטו"ז שם) ובשוטה מי יערוב לנו שזכות הוא לה, אדרבא יש לומר שלפי מצבה המיואש אינה רוצה להתגרש מבעלה, וטפי ניחא לה שיקרא שמו עליה ממה שתהיה מגורשת ממנו, כיון שגם אחרי הגט לא תנשא לאחר בהיותה חולה ברוחה, מאי אמרת זכות לה אם תשתפה שתהיה מותרת להנשא ולא תצטרך לחזור אחר בעלה או שליחו לקבל גטה זה אינו: חדא דאעיקרא דדינא יש לחוש לסברת הרי"ף דגם במזכה לה ע"י אחר אינה מתגרשת עד שיגיע הגט לידה (עי' הרי"ף ב"מ פ"א) וגם אם נאמר דבאומר זכי גם הרי"ף מודה שמתגרשת בזכוי הגט משעה שהגיע ליד הזוכה מכל מקום יש לומר דהיינו דוקא במקום שודאי זכות הוא לה אבל בספק זכות לכ"ע אינה מתגרשת עד שיגיע גט לידה ובזה מגרע גרע שאם נאמר שחובה לה נמצא שהזוכה זה אינו יכול להיות אפילו שליח הולכה, ותצטרך לחזור אחרי בעלה לקבל ממנו גיטה מידו או מיד שליחו.
זאת ועוד, שבאמת אין כאן זכות, לפי שיותר נח לה שלא להתגרש כדי שתוכל לתבוע מזונותיה במקרה שתשתפה וכיון שאין כאן זכות ממילא גם שליחות אין כאן אלא הרי זה כמונח בקופסא, ולכן מוטב שנקיים בידינו הוראת רז"ל להשליש הגט ע"י שליח ממה שנכנס בספקות ע"י זיכוי ע"י אחר.
ולמעשה, אחרי שנתברר בגביית עדות בבית דין מוסמך שכנים דברי בעלה שאשתו חלתה ברוחה והיא במחלתה זו עד היום, הנני מסכים ומצטרף אף אני להיתר מאה רבנים להתיר לו למר ח. בר' א. הכהן רפפורט הנ"ל אחרי שישליש בטחונות לכתובתה וג"פ ע"י שליח הולכה לאשתו העלובה ח… בת ז… הכהן ובהתחייבות בטוחה שאם תשתפה ותדרוש גט יתן לה גט אחר עפ"י הוראת בית דין, ובתנאים אלה מותר הוא לישא אשה אחרת עליה בהיתר מאה רבנים.
והנלע"ד כתבתי.
 
